==============================
Dini ve Ladini Ahlakın Kıymeti
==============================

:date: 2014-11-23 03:41:51 +0200

.. :Author: Emin Reşah
.. :Date:   12785

*Nasıl davranmalı?* meselesinde, dindışı düşünce insanın ahlakını kendi
belirmesini gerektiğini, insan olmanın ahlak tercihi yapmasını söyler.
Dinî düşünce ise, ahlakın insandan kaynaklanması durumunda, sair
düşüncelerine nazaran kıymeti olmayacağını ve ahlakın ilahî bir tarafı
olması gerektiğini söyler.

Dinî ve ladinî ahlak arasındaki ayrımın, birinde mutlak doğrular (nass)
ve diğerinde insanın kendi aklıyla doğru davranışı araması olduğunu
iddia eden çok. Ancak yakından bakınca, dinî ve gayrıdinî ahlak arasında
(metodça) önemli bir fark yok. Dinî ahlakın daha anlamlı olduğuna
inanan, hatta dindışı ahlakın mümkün olmadığını düşünen biriyim. Bununla
beraber dinî ahlak dediğimizin, büyük ölçüde insanlar tarafından inşa
edildiğini kabul etmek lazım.

Bu inşa iki türlü. Birincisi hangi dinî kaynakların ne şekilde
anlaşılacağını belirlerken, ladini ahlakın gözettiği kriterleri
arıyoruz. İkincisi, dinî sandığımız pek çok kural, gerçekte geleneğin
belirlediklerinden ibaret ve bunların dinî olduğunu düşünmemizin tek
sebebi, dinin de, geleneğin da aynı kimseler tarafından bize
aktarılması.

Dindışı ahlakın *hakikat arayışı* babından *nasıl davranmalı* diye
soruşturmasındaki kıymetin farkındayım. Bununla beraber bu hedefin dinî
kaynakları ve tecrübeyi göz ardı ederek ulaşılmasının imkansız olduğuna
inanıyorum. Dinî metinleri *üzerinde düşünmek için* kaynak görenlerin
sorduğu sorular da bunları kaynak görmeyenlerinki kadar önemlidir.
Meselemiz de bu iki usûlün hangisinin *daha yaşayabilir* bir hayatı
mümkün kıldığı.

Diğer deyişle dinî metinleri ahlak niyetiyle tefekkür edenlerin, baştan
dinî metinleri reddedenlere nisbetle önemli bir *metod farkı* yok. Dinî
metinleri reddeden insanlar da, bunların yerine bir takım merkezler
aramak zorunda. Ahlakını ya insan hayatı, ya dünyanın korunması, ya
insanlığın bilimsel/teknolojik ilerlemesi veyahut buna benzer bir
*merkezi fikir* etrafında geliştirmek zorunda. Bunları *Allah'ın
insanlara yol gösterdiği* fikrini ikame etmesi için kullandığınızda
*ahlak inşa faaliyeti* değişmez.

Bununla beraber sonuçlar önemli ölçüde değişir. Ancak bu *sonuçların
değişmesi* meselesi, lâdinî ahlakın *hakikat arayıcılığı* bahsinden
kendine pay çıkaran eşrafın övünmesini anlamsız kılmaz. Bir insanın
*teknolojik ilerlemeyi* ahlakının merkezine almasıyla, *Allah'ın
vahyettiği kitabı* ahlakının merkezine alması arasında *hakikat
arayıcılığı* açısından önemli bir fark bulunmaz.

Çünkü insanların yaptığı, hemen her zaman, merkeze aldıkları *iman
hakikatiyle*, çevrelerinde gördükleri dünya arasında bir bağ kurmak ve
buna uygun bir ahlak oluşturmaktır. Humanist ahlakın yaptığı da, insanın
*değerine* iman edip, ona bu değeri merkeze alan bir ahlak sunmaya
çalışmak. Bununla beraber bu *değer* de, Allah'ın varlığı ve vahyi gibi
iman gerektiriyor. İnsana iman etmeden, Humanist olmak ve ahlakını
insanın *değersizliği* üzerine kurmak mümkün değil. Bir dindarın hakikat
arayışındaki *kör nokta* eğer imanıysa, Humanist'in hakikat arayışındaki
kör nokta da insanın gerçekten değerli olup olmadığını anlamak olmalı.

Farklı ahlakî duruşlar bu şekilde insanın *hakikat arayışında* kör
noktalar oluşturuyor. Teknolojik/bilimsel ilerlemeye iman eden kişi,
bunun gerçekten ahlakî olup olmadığının kritiğini yapmaz. Dünyanın
(biyosfer olarak) korunması gerektiğine inanan kişi de, bu inancının
doğru olup olmadığını düşünmez.

Ancak, diyecekler ki, bu merkezler çok daha erişilebilir, elle tutulup
gözle görülür somut merkezler oldukları için hakikat arayışına
yardımcıdır ancak Allah'ın zatı ve tabiatı hakkında fikrimiz olmadığı
için, onun indirdiği konusundaki fikirlerimizi araştırmamız hayli
zordur.

Bunun tam aksini iddia edeceğim. Çünkü somut merkezler, ulaşması kolay
olduğu için putlaşabilir. Göstermesi kolay olanı düşünmek gerekmez ve bu
sebeple, diyelim, insanın değeri hakkındaki tefekkür, Allah'ın zatı ve
sıfatları hakkındaki tefekkürden daha azdır. İnsan kendi kıymetine,
içinde yaşadığı dünyanın kıymetine, hayatını kolaylaştıran araçların
kıymetine kolay inanır. Bu inançları tartışmak daha zordur. İnsan bir
canlı olarak, kendi canına ve türünün varoluşuna kasteden düşünceleri
görmezden gelir. Bu da ahlaken bu merkezlerin daha büyük kör noktalar
meydana getirmesine sebep olur.

Kısacası Tanrının varlığını tartışması kolaydır. Ancak insanın değerini
tartışmak zordur.

Putlaştırmak dediğimiz konu, hemen her ahlakî duruşun reddettiği ve yine
her ahlakî duruşun bir şekilde düştüğü bir tuzaktır. Dinî ahlak da
bundan uzak değil, çünkü dini ahlak da, diğer türden ahlak gibi, bazı
insanları ve nesneleri diğerlerine nazaran üstün görür. Bu üstünlük
bilimi merkeze alan bir ahlakî düşünce için bilimadamlarını yanılmaz,
dünyanın idamesini merkeze alan biri için *tabiata uygun yaşayan
insanın* ideal ve sair ahlakî düşünceler için de aradığı *örnek insanın*
üstün olduğuna dair düşüncelere sebep olur. Dinî ahlak da, gerek
peygamberlerin, gerekse dinî kriterlere daha uygun yaşayan kimselerin
*ihtirama layık* olduğunu söyler.

Bununla beraber sadece dinî ahlak bu putlaştırmaya karşı bir deva
içerir. O da (İslam için) Allah'ın zatının tam manasıyla bilinmezliği ve
kudretinin karşısında bütün mahlukatın *fani* olduğu bilgisinden
kaynaklanır. Benzer düşünceler diğer dinlerde de bulunabilir ancak İslam
kadar *putu reddetme* üzerine kurulu başka din olmadığı için en belirgin
hali İslam'dadır.

Bu deva, insana ahlaken *bilinmeyen bir merkez* sunar. Neyin doğru
olduğunu düşünürken, Allah'ın emirlerindeki maksadın ne olduğunu
anlamaya çalışırken daimi bir araştırma halinde olmalıdır. Sadece
yeryüzünün, insanın veya bilimin değil, kendisinin de murakabesini yapar
ve *bilinmez meşhur* Allah'ın karşısında (kendisi de dahil) bütün ahlakî
merkezlerin fani olduğunu görür. Onun için doğru davranış, Allah'ın
emrettiği ve hayatın içinde yeniden ve yeniden keşfedilmeyi, imtihanla
denenmeyi bekleyen doğrudur.

Bu noktaya ulaşması, dinî ahlakı için de zordur çünkü İslam da dahil,
bütün dinler aynı zamanda geleneklerinden beslenir ve geleneklerini
korumayı, onlara saygı duymayı da ahlakî anlayışlarına dahil eder.
Bununla beraber Allah'ın insanı muhatap alabileceği ve ona doğruyu
bildirebileceği fikri, tüm bu geleneğin de yeniden ihata edilmesi,
anlaşılması, yoğrulması için yeterli bir fikirdir. Putlaştırmanın
aşamayacağı nokta da bu *yeniden yoğurma* noktasıdır, zira hem bir
geleneğe ve devamlılığa sahip olmak ve hem bu geleneği yeniden inşa
edebilmek için, ahlaken *bilinmez meşhur* bir merkeze ihtiyaç
duyarsınız. Eğer ahlaken merkeziniz sadece *meşhur* ise, diyelim *insan*
veya *dünya* gibi bir mefhum ise, bu merkezin ihyası namına diğer ahlakî
doğrulardan vazgeçilebilir. İnsanın/bilimin/çevrenin korunması uğruna,
diyelim aldatmak gerekse, ahlaklarında buna cevaz bulabilirler. Ahlaken
merkez sadece *bilinmez* ise, her şeyin *rölativizm* konusu olduğunu
düşünüp, hemen hiçbir durumda ahlaken net bir doğru olmadığını
düşünebilirler. Ancak bu ikisinin *ayrılmaz* birleşiminde, hem
devamlılık, hem ihya, hem netlik, hem şartlara göre inşa vardır.
