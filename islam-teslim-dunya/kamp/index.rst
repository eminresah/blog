====
Kamp
====

:date: 2014-11-23 02:18:14 +0200

.. :Author: Emin Reşah
.. :Date:   <>

Huston Smith'in şu an adını hatırlayamadığım ve dünyanın belli başlı
dinlerini anlattığı kitabında *bir gün yeryüzünde tek bir din olabilir
mi?* sorusuna verdiği bir cevap vardır. *Belki bir gün olabilir ancak
ertesi gün insanlık yeniden ikiye bölünür* der.

Fikirlerimizi, inançlarımızı sadece kim olduğumuz değil, kim
*olmadığımız* da belirler. İnsan *kendine benzer* başka insanları sadece
biyolojik olarak değil, onlara aynı düşünceleri aşılayarak da
ürettiğinin farkındadır. Biyolojik annebabanın, çok zaman fikri annebaba
olmadığı bellidir. İnsanların arasındaki fikri kamplaşmaların sebebi de
çok zaman bu fikirlerin içeriği değil, *falanca gibi düşünüyor olmamak*
veya *filanca gibi düşünüyor olmak* meselesine iner. Kime benzemek
istiyorsa, insan onun fikirlerini daha doğru kabul eder ve benzemek
istemediklerine kıyasıya yıkıcıdır.

O sebeple kamplaşmanın büyük bir anlamının olduğundan şüpheliyim. İnsan
her konuda saçmalayabilir, belli bir ölçüsü olmayan yumuşak (ama derin
görünümlü) konularda saçmalamanın da sonu yoktur. *Ben farklı
düşünüyorum, farklı inanıyorum* diyebilmek için kendine bir problem
uydurup, onun etrafında laf üretmek de her zaman mümkündür. Bu lafların
içeriğini belirleyen de, mantık, hakikat veya sair *yüksek* kavramlardan
çok, kime benzemek istemediğidir.

Önce kamplar oluşur, sonra bunların içi çeşitli doktrinlerle doldurulur.
Önce doktrin oluşturup, sonra bundan kamp yapmaya çalışanların bu
işlerden pek anlamadığını söyleyebiliriz.
