======
Tahkik
======

:date: 2014-11-23 02:18:14 +0200

.. :Author: Emin Reşah
.. :Date:   <>

Nişanyan'ın yazısını okuduğumda, malum paragrafın sorun çıkaracağını
tahmin etmiştim. İçimde çok büyük bir infial uyandırmadı, bir sıkıntı
duymadım, *bunu nasıl düşünür* demedim. Düşünce sakattı, rahatsız eden
tarafı düşüncenin sakatlığıydı, ifade edilmiş olması değil.

Nişanyan'ı hayli Türkleşmiş görüyorum. Bizde belediye başkanı olanın
bunu *yakınlarına çıkar sağlamak için*, jinekolog olanın *kadınlara
yakın olmak için*, arabası yeni olanın *başkalarına hava atmak için*,
şiir yazanın *kız tavlamak için* böyle olduğunu düşünmek adettendir.
Böyle başlayınca *Arap liderin*, maddi, manevi, cinsel menfaat için
peygamberlik iddiasında bulunduğuna doğru da gidebilirsiniz. Aynı
minvalde Nişanyan'ın da *otelinin reklamını yapmak için* bunları
yazdığını söyleyebiliriz mesela.

Gidersiniz ancak hayata böyle bakmanın sizi bir yere götürmesi mümkün
değildir. Hayatının son on yılında, dünya tarihini hiç kimsenin olmadığı
kadar değiştirmiş bir insana *bunu menfaat için yaptı* demek ekşimiş bir
iftiradır. Biri Abdullah oğlu Muhammed'in peygamber olduğuna inanmasa
da, buradaki meselenin menfaat temininden öte olduğunu idrak edebilir.
Görmüyorsa, görmek istemediğindendir.

Bununla beraber *inançsız* kişinin *ben peygamberim* diyene buna benzer
bir yafta yapıştırması kaçınılmaz. Peygamber aleyhisselam'ın en büyük
*handikapı* başarılı olması ve ona duyulan *nefret* bu sebeple bu kadar
fazla. Mekke'den hicret ettiği gece, yatağında Hz. Ali yerine kendisi
yatıyor olsaydı ve biz ondan geleni farzımuhal sadece Mekke devrindeki
haliyle edinmiş olsaydık, inkarcılara bu kadar batmayacaktı. *İsa Mesih
gibi bir deli canım* deyip geçeceklerdi, *toplumunun putlara tapmasından
bunalmış bir saralı*.

Başarılı olunca, ister istemez *rasyonel* sebepler arıyorlar. Bir
faninin elinde sadece *söz* varken, dünyanın ücra bir köşesinden
başlayıp, devlet ve yönetim olarak kabile kültüründen başkasını
tanımayan bir toplumdan, iki süper gücün birini yıkıp, diğerinin
başşehrini kuşatacak, yüz senede Paris yakınlarında harb edebilecek ve
birbuçuk binyıldır insanları aynı kıbleye çevirebilecek bir medeniyet
inşa etmesini nasıl açıklayacak? *Allah'ın mucizesi* dese zaten inanması
gerekir, sebep uyduramadığı her şeyi açıklayan *talih tanrısına*
başvurup, alemlere rahmet olarak gönderilen peygambere de
*menfaatperest* deyince kafa sıhhatini (olduğu kadar) temin etmiş
oluyor.

Adama mesela *canlılık nasıl oldu?* diyorsun, *bir şekilde olmasaydı
bugün bu soruyu soramazdık* diyor, *peygamber menfaatperestti de,
etrafındaki insanları nasıl ölmeye ikna edebildi?* diyorsun, *bir
şekilde olmasaydı bugün bu soruyu soramazdık* diyor. Böylece açıklamış
oluyor. Anlatabiliyor muyum?

Müslümanların ekseriyetinin böyle sözlerden infiale kapılmasının sebebi,
rasyonel düşüncenin din konusunda ne söylediğine fazla kafa yormamış
olmalarından kaynaklanıyor. El-Munkız'da *bir noktada dinlerin hepsini
kalbimden uzaklaştırdım, hepsini ele aldım ve yine İslam'ı seçtim* diyen
Gazalî'nin yaptığını herkesten beklemek mümkün değil. Buna rağmen
inançsız bir insanın ne düşüneceğini az çok tahmin edecek kadar bu
düşünce tarzını tanımak lazım.

Günlük düşünceden pek de bir farkının olmadığını, berberde saçını
kestirirken dinlediğin dedikodudan daha derin olmadığını farketmek için
tanımak lazım. İnançsız bir insanın, hayata tutunmasının daha zor
olduğunu, *kendine tanrılar edinmek* gibi bir vazifesi de olduğunu ve
edindiği çeşitli tanrılar uğruna resulleri kötülemek mecburiyetinde
olduğunu görmek lazım. Kendini *kara kalabalıkların üzerinde* bir
gerçeklik savaşçısı olarak resmetmek için, hayatın bir hakikati olduğunu
söyleyen insanlarla ve peygamberleriyle de kavga etmesi gerektiğini
bilmek lazım. Meselenin alemlere rahmet peygamberle değil, aklıyla
hiçliğini açıklamaya çalışan zavallıyla ilgili olduğunu farketmek lazım.

Müslümanlar derya içre doğdukları için imansızlığın nasıl bir düşünce
tarzı gerektirdiğinin farkında değil. Bir çokları deryanın hakikatini
görmek için bir an suyun dışına zıplamaya cesaret edemiyor. Derya
dışında kıvrananlardan biri suyu nasıl gördüğünü anlatmaya kalkınca,
suyun dışına hiç çıkmamışlar şaşırıyor ve kızıyor. Malum, su içeriden ve
dışarıdan çok farklı görünür.

İman herkese yaftalar astıran rasyonel açıklama biçimlerinden farklı,
imanı etrafından öğrenmiş kimse, herkesin kendine benzer şekilde
inandığını vehmeder. Bu vehim, imanı ve onun temellerini de rasyonel
açıklama makinesinden geçirmeye meraklı birileriyle karşılaşıncaya kadar
sürer. Eğer imanın rasyonel olandan farklı, ona zıt bir karakter
taşıdığını idrak etmemişse, bir fiilin *Allah rızası için* yapılmasının,
rasyonelliğin dayattığı menfaatçiliğin tam zıddı olduğunu görmemişse;
imanlı olmanın değil imanlı sanılmanın gerekli olduğuna, dindarlık
edebiyatını menfaat temini için kullanmaya veyahut imanından soyunup
gerçeklik savaşçılığına yol alabilir. Rasyonelliğin *her şeyi açıklama*
iddiasının da, nübüvvet kadar imana muhtaç olduğunu görmez.

Buna mukabil eğer imanın, rasyonelliğin zıddı olduğunu farketmişse,
insanlara ve olaylara dair basit açıklamaları, onların *hakikati* gibi
görmez. Yeryüzünde gördüğü kötülüğün, bir tanrı olmayışının değil, bir
imtihanın işareti olabileceğini, insanın *bir oyun olsun diye değil*,
kendisinin ötesinde bir maksattan dolayı yaratılmış olduğunu,
açıkladıklarımız ve açıklayamadıklarımızın hepsinin *gayba iman* için
vasıta olduğunu bilir. Onun için *Allah göklerin ve yerin nurudur.*
