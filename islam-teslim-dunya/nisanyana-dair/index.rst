===============
Nişanyan'a Dair
===============

:date: 2014-11-23 02:18:14 +0200

.. :Author: Emin Reşah
.. :Date:   12366

Gündeme dair sıcağı sıcağına yazmak adetim değildir, tarafları dinleyip,
düşünmediğim bir tarafı olup olmadığına bakmak ve yazmanın lüzumunu
tartmak tembelliğime daha uygun gelir. Acele etmem.

Velakin bugünkü `yazısını
<http://nisanyan1.blogspot.com/2013/05/dost-meclisinde-konusulacaklar.html>`__
okuyunca, bir şeyler karalamak istedim.

Birincisi, mahkeme hangi muharrik fikir (*hintergedanke*, arkadaki
düşünce) ile hareket etti bilmem ama bu cezanın Peygamber'e saygıya
hizmet etmeyeceği açık. Daha önce hapse girmiş çıkmış ve hapiste
zamanını verimli kullanabilen biri için sadece reklam malzemesi olur ve
kendisi de herhalde bunun farkında. Eğer mahkemenin maksadı ceza ile
*Peygambere saygı* uyandırmaksa, hapisten daha *saygılı* bir insan
olarak çıkmayacağını herkes biliyor.

İkincisi *adalet* diye bir kavramın ideal olarak mevcut olmadığına,
adaletin insanları ikna ettiği sürece adalet olduğuna inanan bendeniz
için, bu cezanın adil olup olmadığını tartışmaya lüzum yok. Eline silah
alıp, meseleyi *şahsen* çözmeye kalkacakları durduracak bir ceza ise,
evet, adil sayılabilir; eğer Türkiye'de bu konuda Nişanyan'a kafasından
ceza vermeye kalkacak biri yoksa ve Nişanyan yine de içeri girecekse,
ceza fazladır; yok bu cezaya rağmen insanların ekseriyetinin ona olan
kini geçmeyecekse, ceza azdır.

Şahsım adına konuşacaksam, söylediklerinde ceza alınacak bir taraf
görmüyorum. Söyledikleri Allah'ın Resulü Muhammed'e vahyettiğine ve
Kitab'ın hikmetle dolu ve kendisinin insanlar için güzel bir misal
olduğuna naçizane inanan bendeniz için üzerinden uzun zaman önce
geçilmiş şeyler. İslam'ı kendi kaynaklarından değil, muhaliflerinin
kaynaklarından da okumuş insanlar için sürpriz sayılmayacak bahisler.
*Peygamber için böyle şeyler söylenebilmeli mi?* derseniz, *eğer
demokrasicilik oynamakta ısrarcıysanız, evet* demek mecburiyetindeyim.
Bir yandan demokratmış gibi yapıp, bir yandan da insanların edepsiz bir
üslupla da olsa kendilerini ifadelerine ceza vermek tutarlı değildir.

Batı demokrasileri, bu meseleyi, saçmalığı başka saçmalıklarla boğarak
hallediyor anladığım kadarıyla. İsa Mesih'e dair benzer binlerce söz
bulabilirsiniz velakin bunların etkisi nisbi olarak fazla değil. Çeşit
çok, üzerinden geçilmiş, inananlar kimi ne kadar ciddiye alacaklarını
öğrenmiş. Biz henüz yeterince *aksi fikir* ile tanışmadığımız için,
A.S.v.S. hakkında aleyhte söylenen sözün bile *müslümanca* söylenmesini
bekliyoruz. Bir yandan demokrasilerin kültür ve imkanına açık yaşayıp,
bir yandan da *İslam devletiymiş gibi yapma* sancısı.

Türkiye bir *İslam Devleti* değil, Türkiye'de müslümanların çoğunluk
olması meseleyi bulandırıyor ama ne hukukumuz, ne yaşayımız, ne
kültürümüz, ne gidişatımız İslam. Başbakan namaz kılıyor,
Cumhurbaşkanının karısı başını örtüyor diye bir ülke İslam ülkesi
olmaz.  Bu ülkenin vatandaşının önüne, *gelişme ve daha çok zenginlik
mi?* yoksa *kitaplarda yazıldığı gibi Müslümanca yaşamak mı?* diye
soran bir sandık gelse %60-70 oy oranıyla, belki daha fazla *gelişme
ve zenginlik* çıkar.[#f1]_

Hasılı Nişanyan'a verilen ceza, cahil Müslümanı, ya arif Müslümana, ya
cahil Ateiste çevirmekten başka işe yaramaz. Müslümanların bir kısmı,
1400 senelik bir geleneğin içinden geldiğini, buna saldırmanın basit bir
iş olduğunu ve İslam'ı bugünkü diskurla anlatmanın mümkün olmadığını
farkeder. Meseleyi masal mertebesine indirip, Hakim Kitabı tüm maddi
sürecinden soymanın nihayetinde onu kılıfı içinde duvara asmaya
götürdüğünü gösterir. Çok uzun zamandır aynı kalıpları tekrar ederek
yaşayan *ulemanın* artık biraz tefekküre başlaması gerektiğini ihtar
eder. İslam'ı yaşamanın *koru elinde taşımak*, tefekkürün alnından kan
damlayıncaya kadar, hiçbir inançsızın düşünmediği kadar aleyhte, hiçbir
mü'minin inanmadığı kadar imanla düşünmek olduğunu gösterir. İslam'a
muhatap insanın, hakikati arama sevdasına ihtiyacı olduğunu ve bu
sevdayı kaybedenin, motorsuz bir arabanın direksiyonunu çevirerek yol
almaya çalıştığını işaret eder. Uzun zamandır stop etmiş bir arabanın
direksiyonunun nereye dönmesi gerektiğini tartıştığımıza aydırır.

Birileri Nişanyan'ın yeni masallarını, İslam'ın *yaşını gösteren*
hikmetine tercih edecektir. Buldukları tek hakikat, *hakikatsizlik*
olanlar için İslam *komik derecede eski* duruyor. Bunu zaten biliyoruz.
Üzüntümüze sebep bir çok noktada imanımızın *o kadar* sağlam olmadığını
farketmemiz ve bildiğimizi sandıklarımız elimizden alınırsa diye
korkmamız.

İman etmek için Kitab-ı Mecid'in *bir harf bile değişmemiş* olduğuna
güvenen biri, kitabın ufak da olsa farklı nüshaları olabileceğini
duyarsa ne olur? İmanı hakka olan biri için bu sıkıntı Allah'a yönelmek
ve ondan hikmet istemek için bir vesiledir; imanı şekle olan birinin
dünyası ise tuz buz olur.

Her işin neticede hayra tebdil olacağına inanan biri olarak, Nişanyan'ın
söylediklerinin muhkem düşünce ve amel tembelliğimizde bir çatlak
meydana getirmesini dilerim. Umulur ki kendisi de hakikati ararken
ceplerini doldurduğu çakıl taşlarının hemen hiçbir manası olmadığını
farkeder ve üzerinde yaşadığımız çakıl taşına neden secde ettiğimizi
anlar.

.. rubric:: Footnotes

.. [#f1] /Her ikisi birden olmaz mı?/ diyecekler vardır belki ama her
   ikisini birden olduran bir örnek olsaydı, zaten bu soruyu sormaya
   gerek kalmazdı. İktidardaki partinin gayesi bu ikisinin birden
   olabileceğini göstermek olabilir, ancak şu zamana kadar attıkları
   adımlar, herhangi bir *eksen kayması* intibaını vermediği ve zaten
   Türkiye halkını hem dinen, hem madden tatmin edecek bir eksen
   olmadığı için bu ihtimalin üzerinde durmaya gerek yok.
