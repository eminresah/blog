==============
Rahmet ve Akıl
==============

:date: 2014-11-23 02:18:14 +0200

.. :Date:   12720

Bir insanın *naturalist* olması, kainatta tabiat üstü hiçbir güce
inanmayışını getiriyor. Naturalizm *Ateizm'e* kardeş.

`Geçenlerde Howard Wettstein'la yapılmış bir röportajı
okudum <http://opinionator.blogs.nytimes.com/2014/03/30/is-belief-a-jewish-notion/?_php%3Dtrue&_type%3Dblogs&_r%3D0>`__.
Naturalist ama aynı zamanda Museviliğin gereklerini de yerine
getiriyormuş. Tabiatüstü bir Tanrı inancı yok, ancak bir yandan da dua
etmenin faziletinden bahsediyor.

Bizim dinî iklimimizde tuhaf karşılanacak bir söz. Bir yandan *tabiat
üstü varlık yoktur* diyeceksin ve bir yandan da dini adetleri devam
ettireceksin. Bize uyan bir bakış değil.

Velakin adamın gerçekte dediği de, *zuhrunun şiddetinden gaip* Allah'ın,
bir varlık/yokluk tartışması veya laf üretme bahanesinden öte bir
hakikat olduğu.

/Aaa, ben de böyle düşünüyorum/ demişim.

İşi gücü, dedikodu eder gibi, *Tanrı var mı, yok mu?* tartışması yapmak
olanlara naif gelebilir ancak dinin asıl maksadı, insana tecrübe
yaşatmaktır. Kendini isbat etmeye mecali olmayan bir Tanrı'nın benim
attığım taklalarla da isbat olunabileceğini sanmam, velakin, şu naçiz
nefsimi, onun herkese dağıttığı rahmetinden bir pay alacak hale
getirebilirsem, asıl *isbat* o olur.

Bu manada *Tanrı sorunu benim sorunum değil* demesini de makul
buluyorum. Bugünlerde bir yandan da *The Portable Atheist* (Portatif
Ateist) adında derleme bir kitap dinliyorum. Hitchens'ın hakaretleriyle
başlayıp, Lucretius'un *De Rerum Natura*'sından devam etti, sonrasında
sanırım Hobbes ve Hume da konuşuyor. Ancak bu Ateist edebiyat bana çok
ergen geliyor. Eh, evet, *kainat belli kurallara göre çalışır ve
mucizeler yoktur* demek zor değil. Yine de bunun asıl sorunla, yani
Allah'ın rahmetinden nasiplenmeyle ne alakası var?

Diyorlar ki, *kainat işte bu gördüğümüz kadarıdır ve senin uydurduğun bu
rahmet şeysi yok*. Bunu söylediklerinde, *a, ama ben o rahmet şeysi
dediğinizin her gün içindeyim* diye cevap vermem gerekiyor. *İsbatla*
diyorlar. *Nasıl isbat edebilirim ki?* Şemsiyemi kapattım ve yağmur
yağıyor, şemsiyesi açık olanlar da bana gökten su düşmesinin imkansız
olduğunu delilleriyle anlatıyor. *Ama ben, işte, ıslağım* dediğimde,
bunun aslında ter olduğunu, çok yürüdüğümü, fazla heyecanlandığımı,
gökten su düşmesinin imkansız olduğunu söylüyor bu şemsiyesi açıklar.
Şemsiyemi ben de açabiliyorum, rahmetten uzaklaşmak benim için de
mümkün.

İmanlı insan için o rahmet, dünyanın tüm nimetlerinden ve onun
aldatmacalarından kıymetlidir. Onu kaybetmek yerine aklını kaybetmeyi
tercih eder. Onun için rahmete karşı akılla mücadele edemezsiniz.
*Rahmetle mücadele edemezsiniz.*

Diyecekler ki bu dinî edebiyat uğruna, bir çok insanın hayatı kararıyor,
bir çokları cahil kalıyor, bir çok toplum geri ve aç, kadınlar eziliyor,
erkekler savaşıyor ilh. Evet, bunların hepsi doğru. Velakin rahmetin
bunlarla doğrudan bir ilgisi yok.

Daha doğrusu bunlarla rahmetin ilgisi, onlar için doğruyu yapmak,
doğruyu göstermek, açı doyurmak, cahili eğitmek, eğriyi doğrultmak,
kadını ezdirmemek, erkeği savaştırmamak şeklinde. Allah'ın bize
yağdırdığı rahmeti onlarla paylaşmak, hem iyi olup, hem onları
iyileştirmek şeklinde. Yoksa kibredip, onların kötülüğünden haz
alırcasına kendi iyiliğimizle övünmek değil.

Bir yerde dindarlar *iyi* değilse, bunu düzeltmenin yolu, *iyi dindar*
olmaktır. Kötü annebabalara bakıp, kendini kısırlaştırmak ne kadar makul
ise, kötü dindarlara bakıp, kendini dinsizleştirmek de o kadar makul
geliyor. Herkes illa ki, bir din, bir hayat tarzı sahibidir, kendini
*daha iyi* hale getirmenin yolunun Allah'ın rahmetinden başka yolu
olmadığını görünceye kadar aranır. Sonunda ya teslim olur ve kurtulur
veyahut bulduğunu sandığında kaybolur gider.
