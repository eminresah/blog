=========================
İslamcıları Ciddiye Almak
=========================

:date: 2014-11-23 02:18:14 +0200

.. :Author: Emin Reşah
.. :Date:   <12086 - Thu 05:09>

Hikayelerini okumaktan hazzettiğim kimse yok. Şu sıra, okumak denince
aklıma gelen tarihe bulanmış yazılar. Tarih şu zaman için, yaşadığımız
an için herhangi bir hikayeden, bir romandan daha gerçek değil.
Hayatımız o zamanlardan o kadar ayrı ki ya bu kitaplar, ya hayatımız
kurgu.

Seyyid Hüseyin Nasr ve Oliver Leaman'ın *İslam Felsefesi Tarihi'ni*
karıştırdım biraz. Meseleleri ciddiye almaya çalıştığım oluyor, sanki
zamanımızda buradaki konuların çok bir önemi varmış gibi yapmaya
çalıştığım. Belki *ticaretim* bundan olsa daha iyi olurdu, o zaman size
de biraz felsefe satardım ama maalesef kazancım başka yerden ve bu
ticaretin miadının dolduğunu görmem o sebeple daha mümkün.

Tüm *İslam Felsefesi* denen hadise, *muallim-i evvel* Aristoteles'in ve
bir ölçüde yeni Eflatuncu Plotinus ve ahfadının, Kur'an ve hadisle
uyuşturulmaya çalışılmasından mürekkep. Ancak bu kaynakların hiçbiri
bugün yaşadığımız sorunlarla somut bir akrabalığa sahip değil.
Akrabalığı bizim tesis etmemiz gerekiyor, Aristo'nun aslında
bilgisayarların temelindeki mantığın *mucidi* olduğunu söylememiz
gerekiyor ama bunu yaparken George Boole denen adamı atlamak gerek.
Eflatun'dan *tüm Batı felsefesi eserine dipnotlardan ibarettir* diye
bahsetmek lazım ama ürettiği hemen hiçbir fikrin *aynen* ayakta
olmadığını göz ardı ederek. Kitap ve sünnetin zamanımıza birbuçuk
binyıllık bir tefsir ve yeniden tefsir sürecinden süzülüp geldiğini
unutarak.

Son zamanlarda hiç meraklı olmadığım halde *İslamcılık* ile ilgili
birkaç yazı gözüme ilişti. Sanırım böyle bir *fikrin* mevcut olduğuna
hala inananlar ve bunu savunmayı vazifesi sayanlar mevcut. Ancak
söylenen yeni bir şey, tabii ki, yoktu. İslamcılık'ın temelde kof
slogandan ibaret, *Allah'a havale edersek geçer* minvalli bir *tembel
felsefesi* olduğunu farkedebilmek için, eski İslamcıların bir kısmının
(belki büyük kısmının) Liberalliğe yelken açtıklarını görmek gerekmiş
olabilir. İslamcıların bir kısmı iktidarın fikirden daha önemli olduğunu
gördüklerinde, *idare-i maslahat* isimli yeni bir mezhebe kaydoldular.
Yavaş yavaş filizlenen bir iktidar kavgası, ortada insanların buluşacağı
bir fikir olmadığı için *sen, ben, bizim hoca* kavgasına döndü ve bu da,
tabii ki, açık açık *iktidar bize daha layık* iddialarıyla değil,
entelektüel adabı içerisinde laf yumaklarıyla yapılıyor.

Eskisi, yenisi, sağı, solu, ortası da dahil olmak üzere İslamcıların ne
söylediğine, bugün için ne çözüm ürettiğine dair bir fikriniz var mı?
Şahsi düzeyde söyledikleri tüm müslümanların üzerinde ittifak ettiği
sözler ama *İslamcılık* dediğimizde anladığımız siyasi manada ne gibi
bir yenilik, ne gibi bir çözüm var?

İslamcıların özgürlükler konusundaki fikri ne? Veya İslamcıların nasıl
bir yönetim hevesi mevcut? Veyahut ekonomi politikaları ne? Eğer
özgürlükler olduğu gibi veya artarak devam edecekse, bununla İslam'ın ne
ilgisi var? Eğer yönetim sistemi bugünküne benzer, çok partili, bol
pırtılı olacaksa, İslam bunun neresinde? Ekonomide eğer bugünkü sistemi
ana hatlarıyla devam ettireceksek, söylediklerinizin kime ne faydası
var?

Yok eğer alternatif bir şeyler söylüyorsanız, nerede bu alternatifler?
Hangi teoriye, hangi felsefeye, hangi fikre yaslanıyor? Sağı solu
eleştirmeden, komşunun çöpünü eşelemeden bir söz sarf edebiliyor
musunuz? Tamam, İslamcılıktan başka fikir yok da, nedir bu İslamcılık?

Dürüstlük, organizasyon becerisi, seçmeniyle aynı dili konuşma gibi
standart olması gereken, ancak bizde nadir olan özelliklerden dolayı
hasbelkader iktidara gelmiş bir zümre tarafından on senedir
yönetiliyoruz. Arada sırada, dekor, makyaj kabilinden akıllarına gelen
İslamcılık dışında bir taraflarını görmedik. Görmedik, çünkü aslında
öyle bir fikir yoktu. İktidarın dışında kalmış *entelijansiya*
eleştirebilir, ancak siyasetçilerin elinde şu yaptıklarından daha
fazlasını yapacak bir fikir olup olmadığını sormaz.

Yoktu.

Çünkü gerçekte İslamcılık fikri, reaksiyoner bir fikirdi. Hep böyleydi,
hala böyle. Derdi tasası *düşmana* bir şekilde karşı koymak olan
müslümanların, düşmanın *fikir* cephesine cevap vermeye çalışmasıydı.
Kendi düşünce sistemini bugüne taşıyamamış, dünyayı hala Aristo'yu,
Eflatun'u, Kindi'yi, Gazali'yi tekrar ederek anlayacağını sanan, ancak o
insanların bugüne uzaklığı ölçüsünde güne uzak düşen bir insan aklıma
geliyor İslamcı deyince. Dahası biz bu kaynakları bile *düşmanın*
bildiği kadar iyi bilmiyoruz, hani hasbelkader işimize yarayacak bir şey
olsa bunu da bize *düşman* öğretiyor.

Modern dünyanın bir fikir krizinde olduğu doğru olabilir. Bu daha çok
fikir üretilemeyişinden değil, *fikrin önemini kaybetmesinden* olsa da,
bir fikir krizinde olduğumuzu söylemek mümkün. Buna mukabil, bu krizin
farkında olsalar bile İslamcılarımızın mesela Bilim konusunda, iktisat
konusunda, insanların nasıl daha doğru olacağı konusunda, güç ilişkileri
konusunda, nükleer silahlar konusunda, doğru siyaset konusunda,
milliyetçilik konusunda, kadınların çilesi konusunda ne fikir
üretebileceklerini çok merak ediyorum. Kritik etmek kolay, dünya güzel
ve herkesin mutlu olduğu bir yer değil; iktidardan uzakta kendini *tadil
makamı* görmek de kolay ama Liberal Demokrasi'yi, Bilim anlayışını,
Feminizm'i neyle ikame edeceklerini bilmeden neyi tadil edebilecekleri
kocaman bir soru işareti.

O soru işareti dolmadan, kimsenin İslamcıları ciddiye almasına gerek
yok. Kritik bedava.
