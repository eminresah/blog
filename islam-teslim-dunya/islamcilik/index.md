==========
İslamcılık
==========

:date: 2014-11-23 03:41:51 +0200

.. :Date:   <11979 - Tue 07:59>

Bugünlerde itibardan düştüğü, belki de Türkçe'deki *cı* ekinin pek de
aranan anlama gelmediği anlaşıldığı, için raftan kalkmaya yüz tutmuş
fikriyat. İslamcılık deyince pek çok tonu mevcut, elbette, ancak ortak
noktaları sloganvari duruşları olduğu için sanırım, hepsi bana aynı
geliyor.

İslamcı değilim, kendimi öyle *hissetmiyorum*, İslamcılığın kötü
olduğunu düşündüğümden değil, sadece kağıt üzerinde tarif olarak
lezzetli durduğu halde, pişirip sofraya getireni görmediğimden. İşe *her
şey Kitapta var* diye başlayınca, üç beş adım sonra işin içinden
çıkamıyorsunuz, çünkü aslında *her şey* Kitapta yok, araları kendimiz
doldurmak zorundayız ve bunu yapan hemen herkes söylediklerinin aslında
Kitapta olduğunu, Kitabın maksadının kendi sözlerini desteklemek
olduğunu iddia ediyor.

Şahsen bu yanlışın ne kadar konforlu bir yanlış olduğunu tecrübe ettim.
Ancak mesele bu konfordan çok, bu alışkanlığın insanda yarattığı düşünce
tembelliği. İslamcılık deyince anladığım da, çok defa, *çözülmüş
problemleri didik eden* ve onları çözümsüz hale getiren ama gerçek
problemlere asla bulaşmayan bir düşünce silsilesi.

Gerçek problemlerden kastım, *bilimin doğruluğu* gibi, *makine zekası*
gibi, *mülkiyet* gibi meseleler. Bunlar hakkında *umurumuzda değil* ila
*İslam'a aykırı görünen her şey Yahudi komplosudur* arasında fikirler
mevcut; haşa *mülkiyet* üzerinde *mülk Allah'ındır* gibi sloganlar da
var ama hayır, başı sonu belli bir fikir olarak, hem *İslamcı*, hem bu
konularda yeni sözler söyleyebilecek kimse yok.

Bu sebeple İslamcıların pek çoğu en yaratıcı çözümlemelerini *dünyaya
nasıl entegre olabiliriz* konusunda üretiyor; *nasıl olur da tesettürü
ilga ederiz*, *nasıl olur da homoseksüel davranışı mübahlaştırırız*,
*nasıl olur da liberal anlayışı hakim kılarız* gibi konularda konuşuyor.
Çünkü bu konularda çözümlemeler yapmak, *Batı böyle, Batı bizden daha
iyi durumda, o halde Batı'nın yaptığını yapalım* gibi üç adımlık akıl
yürütmelerle mümkün. Takdir edersiniz ki bunlar da kolay, /falanca
kelime, filanca anlama da geliyor olabilir, o halde aslında geleneğin
iddia ettiği gibi değil, aynen Batılıların yaptığı gibi/ falan. Ancak
söylediklerinin ne Batılı tarafından ciddiye alınacak bir tarafı var,
çünkü haklı olarak *biz bu filmi gördük* diyeceklerdir, ne de
Müslümanların Batıdan farklı bir hayat tarzını yaşayabilmelerine yol
açıyor. Algıladığım kadarıyla tek yaptığı *işittik ve elimizden
geldiğince kıvırmaya çalıştık* demek.

Bunları söyleyenlerin hepsinin kendini *İslamcı* kabul etmediğinin
farkındayım, yine de *hastalık* aynı hastalık. Eğer bütün meselelerin
bir kitapta çözüldüğünü ve doğru düşünce, doğru tefsir, doğru fiil gibi
konularda *her şeyi* kitapta bulabileceğinizi düşünüyorsanız, düşünceniz
de Kitapta varolan konulara mahsus hale geliyor. Bu da bir noktadan
sonra aynı konuları tekrar etmek demek.

Kitab-ı Merkum'u *hakikati işaret eden parmak* olarak okumak
taraftarıyım, *hakikatin kendisi* olarak değil. Her hükmü başımın
üstünde, mamafih *bütün iyilerin ve bütün kötülerin* Kitapta olduğunu
düşünmüyorum, Allah'ın üzerimizdeki düşünme, öğrenme, amel etme
vazifesini kaldırıp, bizlere bir *kullanma kılavuzu* indirdiğini de.
