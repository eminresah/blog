===================
Tek Adam Cemaatleri
===================

:date: 2014-11-23 02:18:14 +0200

.. :Author: Emin Reşah
.. :Date:   12568

İnsanların *tanrı* algısının, yaşadıkları toplumun siyasi yapısına göre
şekillendiğini anlatıyordu Watts. Bir kralın yönetiminde bulunanlar,
tanrılarını *krallar kralı* olarak yüceltir ve bir *cumhuriyetin*
vatandaşları *panteist* olur gibisinden.

Bu çok genelleyici bir ifade. İbrani metinlerinin kimilerinde, Pers
Şehinşahları için kullanılan övgü ifadelerinin *YHVH* için de
bulunmasından bu derece büyük bir genelleme nasıl çıkar bilmiyorum.
Kendisi ABD'nin *ilahiyat açısından monarşik, yönetim açısından
cumhuriyetçi* nadir örneklerden olduğunu söylüyor ama tarih panteist
toplumların kralları ve teist toplumların cumhuriyetleriyle dolu. Onun
için pek itibar edilecek bir genelleme gibi görünmüyor.

Velakin buradan aklıma gelen başka bir düşünce şu: Bizde dinî
cemaatlerin ortaya çıktıkları dönemdeki siyasi anlayışı taklit etmeye
çalıştığını düşünüyorum. Osmanlı ve önceki dönemlerde tarikatlar, dinî
monarşiler şeklinde işliyordu. Bir tarikat şeyhi, dinî meşruiyetini
kendisinden değil, onu halife gösteren şeyhinden ve onun şeyhinden ve
onun şeyhinden ve bu silsile-i meşayih'in Hz. Peygamber'e erişmesinden
alıyordu. Bu siyasî meşruiyetini kendi ehliyetinden değil, babasının ve
onun babasının ve onun babasının padişah olmasından alan geleneğe çok
benziyor.

Saltanat ilga edildikten sonra ortaya çıkan cemaatlerse, dönemlerindeki
diktatörlük anlayışının kopyasına dönüştüler. Evet, bizimki bir
cumhuriyetti ama kimin ne düşüneceğinin belli olduğu bir cumhuriyetti.
Cemaatler de siyasi otoritenin buyurduğu *ulu önder* gibi bir önderin
peşinde *kurtuluşa* koşulabileceğini söyledi ve bizim cemaat algımız da
zaten buna müsaitti. Onun dediklerini harfiyen uygulamak kurtuluş için
en kısa yol oldu ve tabii, önderin dinî meşruiyeti icazete değil, ne
kadar ibadet ehli, kanaatkar, velayet sahibi vs. olduğuna bağlandı.

Şimdilerde cemaatlerin en irisiyle siyasi otorite arasında çıkan
çatışma, müslümanların yeni bir cemaat anlayışıyla tanışmasına da
inşallah vesile olacak. *Kendimi bir yere mensup hissetmiyorum* cemaati
her zaman vardı ancak zamanın ruhu ve Internet gibi araçları, giderek bu
*cemaatin* şuurunu ve yakınlığını güçlendirecek. Bu sayede giderek daha
fazla müslümanın tek adam cemaatlerinin *uçan kaçan şeytanı kovalayan*
önder anlayışından uzaklaşacağını tahmin ediyorum. Süper hocaların devri
bitiyor.

Bu bir yerde, artık *süper hocalara* değil, sadece söylediklerine itibar
ettiğimiz bir devri de getirecektir. Bugünkü kadar sıkı yapılı ve
kendini bir *ülküye adamış* anlayışların, kendini *değerlere adamış*,
araçlarını da amaçları kadar dikkatli seçen grupları doğuracağını
düşünüyorum. Siyasi otorite, bürokrasi, medya vs. gibi araçlara
ulaşmanın yeterli olmadığını, onları doğru, güzel ve hakkaniyetli
kullanmanın da şart olduğunu anlayan ve secdenin Kabe'ye değil, Allah'a
olduğunu unutmayan...
