Ermek
=============

:date: 2015-03-18 23:01:31 +0200

.. :author: Emin Reşah
.. :date: Mon Feb 23 08:17:57 EET 2015 
.. :dp: 13006 

Ermekle ilgili düşünüyorum bu sıra. Ermek, aydınlanmak vs. Bunların
gerçekliğine dair giderek şüpheler büyümeye başladı içimde. Birinci
sebep, tabi, Hz. Peygamber'in böyle bir iddiada bulunmayışı, bugünkü
manada *erdiğini* söylemeyişi. İkincisi ise bu fikrin, yani Allah'ın
sırrına mazhar olmak fikrinin insanın asıl sorumluluklarından uzak
tutma ihtimali. Asıl sorumluluk derken, hayatın içinde bulunmayı
kastediyorum.

Bizdeki tasavvuf edebiyatının modern zaman insanın hoş gelen tarafı
esnek olması. Esneklik insanların kendine dinî manada daha çok yer
bulması demek. Allah'ı sevmesinin mesela yeterli olduğunu düşünmesi
veya bunun gibi şeyler. Bunlar dinî hükümlerin birbirine karşı silah
olarak kullanılmasına mani olduğu için güzel. İnsanların birbirini
yargılamayışları sebebiyle.

Mamafih bu esnekliğin getirdiği rahatlığı da bir şeyle doldurmak
zorundalar. İnsanlara *nasıl yaşarsanız yaşayın, başınıza bir şey
gelmez* demek mümkün olmadığına göre, bir yandan Allah'ın affının
geniş olduğunu söylerken, bir yandan da onlara *doğru olun* demek için
sebep lazım. Bu sebep de *sırra mazhar olmak* oluyor herhalde.

Bu sayede zaten insanların inanmakta güçlük çektikleri uhrevi cennet
fikrinden daha canlı bir *Allah ile dost olmak* düşüncesi
yerleşiyor. İnsanlar yaptıkları ibadetlerin karşılığının dünyada
kendilerine *dostluk* (veyahut velayet) ile verileceğine iman
ediyor. Evliya menkıbelerine bakılırsa bu dostluk cennetten de ileride
bir durum ve bunun dünyevi olması, insanlara *gösterilebilir* olması
da ayrı bir *güzellik*.

Tabii ki keramet ve diğer harikaların maksat olmadığını ve bunların
imtihan olduğunu söyleyen de çok. Yine de buradaki maksat zaten
insanların *ermesi* değil, ermeye inanması. Bildiğim kadarıyla kimse
velayete uzanan net bir reçete sunmuyor, neticede Allah'ın takdiri,
verirse verir, vermezse bir şey diyemezsin. *Ben şu kadar sene ibadet
ettim, alnım secdeden kalkmadı, şunlara şunlara dostluğunu sunmuşsun
ama bana sunmamışsın* deme *hürriyeti* yok.

Ermekle ilgili konuşanların çoğu, böyle bir reçeteyi veriyormuş gibi
yapıyor, herkes menzile nasıl *ulaşılamayacağını* biliyor, ancak nasıl
ulaşılacağına gelince kişiden kişiye, durumdan duruma değişen
şartlardan bahsediyor.

Bu sebeple *nasıl erilir?* sorusunun cevabının mevcutsa bile
aktarılabilir olmadığına kanaat ettim. İnsanların biliyor gibi yapıp
bilmediği pek çok konuda olduğu gibi, söylediklerini ince süzgeçten
geçirirseniz, pek bir içerik kalmıyor. Bu sadece *tasavvuf/theosophia*
için değil, *samsaradan* kurtulmak için türlü akıllar veren doğu
dinlerinde de mevcut. Anlaşıldığı kadarıyla herkes hayatın anlamını
çözdüğünü düşündüğü kişilerin bilgisine erişeceğini umarak bir işler
yapıyor. O bilgiye sahipmiş gibi yapanlar da, insanların o bilginin
olmadığını düşünmelerini istemiyor.

Ben de şahsen istemem. Hem olup olmadığını gerçekten bilmediğim için,
hem de yoksa bile insanların düşeceği durumun bugünkünden daha iyi
olmadığını düşündüğümden. Allah'a ve ahiret gününe inanması için,
adamın bir *evliyaya* ve onların söylediklerine inanması gerekiyorsa,
serbest olsun bence.

Velakin *sen buna tüm kalbinle inanıyor musun?* deseniz, hayır, yalan
olmasın, ben yeryüzünde genelde anlaşılan manada *ermiş* olduğuna
inanmıyorum. Bunun mümkün olduğuna da inanmıyorum. *Eren yok, erdiren
var* desek daha doğru olur, insanların işine gelirse beni bile evliya
yapabileceklerini gördüm. Var mı, yok, inanalım mı, neden olmasın?

