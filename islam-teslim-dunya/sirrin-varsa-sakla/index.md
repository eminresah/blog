Sırrın Varsa Sakla
==================

:date: 2015-04-20 22:06:38 +0300

.. :author: Emin Reşah
.. :date: Sun Apr 19 22:56:26 EEST 2015 
.. :dp: 13062 

Eline ilk defa meal geçmiş de, kapaktan kapağa okuyunca dünyası
değişmiş gibi durmak istemem ama bizdeki bu tasavvuf edebiyatının da
bir sıkıcılığı var. *Şu sırrı, bu sırrı, falanın sırrı, filanın
sırrı.* Ne çok sır var. Yeryüzünün anlaşılmaz olduğunu kabul ettikten
sonra yapmam gereken mürşidime sıkı yapışmak.

Bu sırlardan bazısına *mazhar edildiğimi* iddia etsem başım
ağrımaz. Doğru olmaz ama yalan da değil çünkü sırrın yalanı
olmaz. *Erdiğimi* iddia edersem yalan olur belki ama bu sırların bir
takımının zaten manası olmadığına inanıyorsan, *sırrına mazhar olmak*
da o manasızlığı keşifse, bak, mazhar olmuşum işte.

Son bir senedir tasavvuf edebiyatı beni sıkmaya başladı. Kendi içinde
bir jargonu var, herkes de *içi dolu* bir konuşma yaptığını sanıyor
ama kimse hiçbir şeyi açık açık söylemediği ve mutasavvıflara matuf
*bulaşıcı ihtiram* yayıldıkça, konuşulanların anlamı azaldığı için,
Derrida'cı bir *ne söylersen gider*
toprak-kayması-gibi-anlam-kaymalarına vasıl oluyorsun.

Mirzabeyoğlu'nun kitaplarında bir *oluş sırrı* lafı vardır. *Oluş
sırrı* aşağı, *oluş sırrı* yukarı. *Sır* dedikçe onu hatırlıyorum.
Bendeniz bu kadar büyük sırlarla uğraşmam, size anlatabileceğim bir
sır yok, adı üstünde *sır*. Velakin *düşüncemi* de, ne olduğunu
anlatamayacağım bir sırra dayandırmak istemem. Bir sır gerçekten
vardır, belki yoktur, belki her şeyin anlamı kendisidir, belki hiçbir
şey kendisi demek değildir, bunları bilmiyorum. Ancak bu
terminolojinin yapmaya çalıştığı tomruğun ucunu sivriltip, yazı
yazmaya çalışmak gibi geliyor.

Mesele gerçekten ince ise, konuşulmaz. Susulur. Susarak
anlatılır. Anlatılmaz. Gösterilir. Yaşatılır. Tasavvuf faydalıysa ilaç
gibidir ve ilaçların da dozu önemlidir. 3 mg vereceğin ilacı 30 mg
verirsen tedavi edeceğin adamı öldürürsün. Bizim tasavvuf edebiyatı da
böyle. Dozunu ayarlayınca iyi olacak, kişiye göre tedavi edecek
sözleri, ortaya faş edince, ihtiyacı olan da olmayan da yutup
zehirleniyor.

O sebeple pek ciddiye alamıyorum artık. Kalmamış. Mevzu bitmiş. Sırdan
bahsedene de, *sırrın varsa sus* demek geliyor içimden. Ötesi zaten
sır değil.
