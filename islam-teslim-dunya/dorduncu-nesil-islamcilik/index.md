=========================
Dördüncü Nesil İslamcılık
=========================

:date: 2014-11-23 02:18:14 +0200

.. :Author: Emin Reşah
.. :Date:   12602

Cumhuriyet devri ilk nesil İslamcılık, Said Nursi ve Süleyman Hilmi
Tunahan gibi medrese alimlerinin şekillendirdiği reaksiyoner bir
düşünceydi. Temel gayesi Kemalist devrimlerin yasakladığı dini eğitimin
verilmesiydi. Müstakil bir siyaset yapamayacak kadar zayıftı ve kendini
bu isimlere nisbet eden geleneklerin hala müstakil siyaset yerine,
birilerini desteklemeyi tercih etmesi herhalde o günlerin getirdiği bir
alışkanlık.

İkinci nesil İslamcılık 1960 sonrasında Necip Fazıl, Nureddin Topçu gibi
isimlerin düşüncesinde şekillendi ve Erbakan'ın Milli Nizam Partisi'yle
ilk defa müstakil bir siyasi akım haline geldi. Gerek Erbakan'ın siyasi
üslubu, gerek mitinglere *Nurlu Süleyman geliyor* diye çıkan Demirel'in
canı istediğinde Türkiye'yi Dar'ül Harb ilan edecek bir anda *İslamcıya*
dönüşebilmesi ve gerekse ilk neslin yarattığı *siyasetten uzak durma*
geleneğinin etkisiyle 90'lara dek çok önemli bir aktör olamadı.

Üçüncü nesil İslamcılık, ikinci neslin *dar çevre İslamcılığını*, gerek
Avrupa Birliği taraftarlığı, gerek Liberal politikalar sayesinde aştı.
Burada, tabi, Özal'ın ve *sağ* tabir edilen geleneğin etkisi de mevcut.
Adalet ve Kalkınma Partisi bu üçüncü neslin en önemli ve belki de tek
aktörü oldu. Erbakan'ın *ağır sanayi hamlesini* gerçekleştiremese de,
*ağır inşaat hamlesi* ile ekonomiyi dönüştürdü ve milliyetçiliğin donmuş
betonunu esnetip, Kürtlerle barış yapmasını da umut ediyoruz.

Bugünkü Cemaat-AKP davası daha çok ikinci neslin, bilhassa
milliyetçiliği ve sağcılığı fazla gelmiş kısmının, üçüncü nesille
kavgası. Gülen hala *Komünizmle Mücadele Derneği* günlerindeki kafa
yapısında, Kürtlere verilecek herhangi bir otonomiyi *devletin
bölünmesi* gibi algılıyor. Bu işin *sadece* dış aktörlerin taşeronluğuna
bağlanması, Kürtlerle barış yapılacak diye aklı giden, dibi düşen kesime
insafsızlık olur. Tabii ki *Erdoğan olmasın da kim olursa olsun* diyen
güçlerin yardımlarını da kabul edeceklerdir ancak Cemaat'in ezelden
kapılarını sonuna kadar açtığı Türkçülüğün Erdoğan'a *tepmesi* olarak
okumayı daha yerinde görüyorum.

Bugünkü kavga bir şekilde bitecek. Cemaatin neden intihar ettiğini de
ileride daha iyi anlayacağız. AK Parti ise eğer *koalisyon partisi*
özelliğini kaybetmezse dönüşecek ve yirmi yıl içinde bugünkünden daha
farklı bir yerde olacak. İslamcılık bundan sonra ne anlama sahip
olabilir? Veyahut herhangi bir anlamı kalmış mıdır?

AKP'nin başarısı, bir tarafta *uçarız, kaçarız, Osmanlı'yı yeniden
kurarız, dünyaya medeniyet öğretiriz* yollu *fikirler* üretti. Bunların
nasıl olacağı konusunda kimsenin bir planı gerçekte yok. *Temenni
ediyoruz* demekle *planımız var* arasında uzun bir mesafe var ama biz
temenni noktasında bile yorulduk. Dünyanın hep bize kumpas kurduğu, hep
bizimle uğraştığı, bütün sorunlarımızın kaynağının dışarda olduğu,
*kalkınmamızı* istemedikleri, kıskandıkları gibi envai hikayeyle idare
ediyoruz. Şimdilik.

Bunlar bana sokağa çıktığında herkesin onu seyrettiğini sanan
paranoyakları hatırlatıyor. Dünyanın memleketimizin etrafında döndüğüne
kanaatimiz tam. Bu sebeple olanı biteni anlamakta zorlanıyoruz. Kimi
hadiselerin elbette hariçten destekleyenleri var, sevmediğinin
bahçesindeki kıvılcıma körükle koşacak devlet her yerde var. Bununla
beraber o kıvılcımları azaltmak, söndürmek, körüklülere imkan vermemek
de bahçe sahibinin vazifesi.

Bu kıvılcımların artması, üçüncü nesil İslamcılığın doğal ömrünün sonuna
yaklaştığını ilham ediyor. Gezi olaylarından beri, bu kıvılcımları
*körükleyen tarafta* olmamak adına, ekşi dilimi hükümete yöneltmemeye
çalışıyorum. Her tavırlarını çok sevdiğim, her icraatlarını beğendiğim
için değil, bununla beraber henüz onların yerini alacak derecede
mütekamil bir *dördüncü nesil* bulunmadığından ve alternatif siyasi
akımların, iktidardaki fikre göre gayet antika kalmasından.

Şöyle söylemek lazım: CHP de, MHP de hala *ikinci nesil*
Cumhuriyetçi/Kemalist/Solcu veya Milliyetçi/Ülkücü partiler.
İslamcıların 90'larda mecbur kaldıkları değişimi yaşamadılar. Erbakan'ın
zamanında *asla olmaz* dediği Avrupa Birliği'ne, talebelerinin talepkar
olmasıyla mukayese edilecek bir değişim geçirmediler. Fikren hala
30'ların, 60'ların, 90'ların bir takım sloganlarından öteye
gidemiyorlar. Onun için ülkemizde iktidar partisi 12. senesinde hala %50
oy alıyor. İkisi de parti, dışardan bakınca ikisinin de tekeri var ama
birini öküzler çekiyor, diğerinin patpat da olsa bir motoru var. O
sebeple *nesil farkı* diyebiliyoruz.

Onun için kimse kusura bakmasın, evet, muhaliflik ve yeldeğirmenlerine
iğneyle saldırmak benim de hoşuma gidiyor ama *bu adamların yapamadığını
kim yapacak?* sorusunun cevabınının *diğer partiler* olmadığını bilecek
kadar kafam ayık. AK Parti'nin bir alternatifi olacaksa, sağdan soldan
değil, yine müslümanların arasından çıkacak.

*Dördüncü nesil* nasıl olacak? İnsanlar, bilhassa ödeyecek borcu olan,
bakması gereken bir ailesi olan insanlar istikrarlı bir Türkiye'yi,
hiçbir muhayyel kurtuluşa tercih etmez. O sebeple *dördüncü nesil*,
yenilik arıyorsa, bunu legal cihazlar yoluyla gerçekleştirmeye
çalışacak. Cumhuriyetle illegal yollardan kavga etmeye çalışıp, sonunda
sadece kavga ettiğiyle kalan hareketlerin devri sona erdi. *Sistemi
zorla değiştirmek* için, sistemin batması lazım ve o batışın vebalini
taşıyabilecek kadar dört başı mamur bir kadro mevcut değil.

İkincisi kalkınmanın yarattığı sorunlara çözüm bulacak, estetiksiz
kalkınmanın eksik olduğunu idrak edecek. İnşaatperestliğin acil kalkınma
için doğru olsa da, nihayetinde o inşaatların kendi başına değil,
içinde, üstünde, altında bir takım değer kazandıran faaliyetler için
yapıldığının farkına varacak. İdraki *başımızı sokacak ev* anlayışından
*yaşanacak ev* anlayışına büyüyecek.

Milliyetçiliğin yüz yıldır bizi nasıl zehirlediğinin altını çizecek.
Türkiye'de milliyetçiliğin karşısına konacak tek değer (halen) İslamdır.
Diğer tüm akımlar, bir safhadan sonra, *ne mutlu türkü çığırana*
noktasına iner. Milliyetçiliği belirleyici bir değer olmaktan çıkaracak,
bunu kendine has bir tarih okumasıyla destekleyebilecek tek akım da
İslamcılıktır. *Türkler Anadolu'ya 1071'de geldi* yerine *Müslümanlar
Anadolu'ya 680'de geldi* diyebilecek ve kendini adı Türkiye veya Yakın
Doğu veya Uzak Batı da olsa, Allah'ın arzına varis gören tek akım da
odur. Milliyetçilikten şikayet edenin çok, önüne daha kuvvetli bir değer
sunabilenin bulunmadığı bir yerde, milliyetçiliğin devasının da, zor
zaman kardeşliğinin de İslam'da olduğunu gösterecek.

Dördüncü neslin belki en önemli vazifesi, yüz sene önce başlamış savaşta
hala yenilmemiş gibi yapmaya devam eden milletimize yenildiğini
hatırlatmak ve anlatmak olacak. Yenildiğini düşünmediği, savaşı
kazandığını düşündüğü için, *Cumhuriyet şöyle kazanıldı, böyle
kazanıldı* diyenlere itibar edip, o Cumhuriyet'in burnundan kıl
aldırmamaya alışmış zümrenin tüm bildiklerini yeniden sigaya çekecek. O
savaşla beraber Osmanlı'nın neden battığını ve bir Yeni-Osmanlıcılığın
anlamsızlığını idrak edecek. Yeni bir fikri ve maddi bağımsızlık
hamlesini göze alacak kadar ayakları yere basacak. Bir sonraki savaşı
kazanmak için, öncekini madden, fikren ve zihnen kaybettiğini kabul
etmek gerektiğini görecek. Hamasetin kimseye bir faydası olmadığı
şuuruyla, edebiyat müzelerindeki yerine iade edecek.

Bu fikirlerin yeşerdiğini görüyoruz. Türkiye halkı eskisi kadar rahat
idare edilemesin, tüm kurumlar ve kavramlar, *Avrupa'da şöyle*,
*Amerika'da böyle* demek zorunda kalmadan tartışılabilsin ve (Türkiye
olarak) biz kimsek, nasıl yaşamak istiyorsak, öyle yaşayabilelim.
