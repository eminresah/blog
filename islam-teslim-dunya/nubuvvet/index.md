========
Nübüvvet
========

:date: 2014-11-23 02:18:14 +0200

.. :Author: Emin Reşah
.. :Date:   <>

On seneden fazla bir zaman önce bir arkadaşım fısıl fısıl sormuştu,
*yani, Hz. İsa'nın bir babası olmuş olamaz mı, hani gizli falan*.

*Zaten* dedim, *İnciller, Meryem'in Yusuf adında biriyle nişanlı
olduğunu söylüyor*

*Ooohoooo* demişti gözlerini devirerek.

Bu, sanırım, *orada olsaydım mümkün değil İsa Mesih'in babasız doğduğuna
inanmazdım* demekti. Belki *babasız doğduğuna inanacağıma, anasının
vantrolog olduğuna inanırım* anlamına da geliyor olabilir. Gerçi
bildiğim kadarıyla İnciller *beşikte konuştu* demiyor ama Musevî
şeriatına göre recm edilmediğine göre, Hz. Meryem bir şekilde durumu
açıklamıştı.

Düşünün, hiç yakıştıramayacağınız, çok temiz, iffetli bekar bir kadın,
bir gün kucağında bir bebekle geliyor ve *bu çocuğun babası yok, Allah
tarafından oldu* diyor. İnanır mısınız?

Bence inanmazsınız.

O arkadaşla dini konularda pek konuşmazdık, adım *dinci* olduğu için
sanırım. Öyle görülsem de, öyle görünmemeye çalışıyordum zira öyle
olduğumdan emin değildim. Dini meselelerin rasyonel açıklamaları vardı,
Occam'ın usturası bize *sebepleri kısa kes* diyordu, ben de peygamberlik
gibi bir konuda *psikolojik açıklamaları*, yerlerin ve göklerin
sahibinden vahiy alınmasından daha kısa bir sebep olarak görüyordum.
Yani, düşünün bir kere, ışığın milyonlarca yılda katettiği bir kainatı
yaratan ilah, orta boy bir gezegenin kabuğunda birbiriyle didişmekte
olan bir takım canlıların şöyle veya böyle yaşaması çok umurundaymış
gibi o insanlardan birine, belli bir tarih ve yerde bir takım kurallar,
sözler, kıssalar öğretecek.

Bir kadının yumurtalarının normal seyrin dışına çıkıp, onu klonlamaya
niyetlenmesi bile daha muhtemel.

Geçmişimde ve bugün böyle düşüncelerle bol bol uğraştığım için olacak,
biri kalkıp, *Allah'la kontak kurduğunu iddia eden adamlar* dediğinde
şaşırmıyorum. Düşünmekten korkmayan herkesin varabileceği bir menzil bu,
çok büyük bir düşünce yeteneği de gerektirmiyor, gayet basit.

O sebeple biri nübüvvetin *bilimsel* açıklamasını beklediğinde, yani
kuralları kendi belirleyip, sonra *hadi isbatla* dediğinde susuyorum. Bu
işin beklediğiniz gibi bir isbatı yok, peygamberin zamanında da yoktu.
Vahyin emareleri şahsında idi. Melekler başından altın varaklar atmadı.
Dönüp insanlara *buyrun, Cebrail'le tanışın* diyebileceği bir fırsat
olmadı. Kur'an-ı Mecid'deki *kendinden şüphe etme* ayetlerinin de işaret
ettiği gibi, neredeyse kendinden şüphe içindeydi. *Delilik* o zamanlar
bilinmeyen bir durum değildi, şimdi *Allah'la kontak* cümleleri
kuranların onunla karşılaşsalar söyleyecekleri de bu olurdu: *Muhammed
delirmiş.*

Bugün *kanıtsız inanmam* diye kanırta kanırta gezenlerin bulabileceği
hiçbir kanıt yok. Kur'an bir mucize, ancak yine Kitab'ın dediği gibi
inanmayanlara hiçbir mucize kar edecek değil. Ayı yarıp önüne açsan,
dağları konuşturup ağaçları yürütsen, *gözüm yanıldı, beynim karardı*
deyip yine inkar edebilir. İnkar ederken pek güvendiği algısı, iman
etmek için güvenilmez olur.

Velakin böyle kanıtların Hz. Peygamber'in elinde olmadığını da
biliyoruz. O bir *süpermen* değildi. Mekke müşriklerinden kaçarken
*Allah beni korur, saklanmasam da olur* demedi, en yüksek mağaraya
tırmandı ve Allah onu orada korudu. O sebeple *Allah sabredenlerle
beraberdir* deyişini *elinizden geleni samimiyetle yaptığınızda, Allah
da size yardım edecektir* diye anlıyoruz, *inandığınızı söyleyip işinizi
Allah'a bıraksanız da olur* diye değil.

İman bana o mağaraya tırmanmak gibi geldi. *Yol arkadaşı* oraya çıkmadan
evvel, *kurtulacağımızın kanıtı var mı?* deseydi, peygamberin
verebileceği bir cevap yoktu. İmana erişmek de dağa bakıp, *bunun
arkasının daha güzel olduğunu kim isbat edebilir* diyerek mümkün
olmuyor. Önce vazifeni yerine getirmek, *secde* edebilmek gerekiyor.
*Bir isbatı var mı* diye sorarsan yok, çünkü dağın arkasına giden kimse
geri gelmiyor. Ben de buradan ancak senin gördüğün kadarını görüyorum.

İmanı bir şart olarak değil, salih amelle ulaşılacak bir hedef olarak
anlamam bu sebepledir. İnsan *namaz kılacağım da, işe yarayacağının bir
garantisi var mı* diye soruyor. Araba alırkenki gibi garanti arıyorsan,
yok. Böyle bir garanti hiç olmadı, mü'minler de böyle bir garantiyi
verebilecek durumda değil. Ben de inanmayanla aynı dünyada, aynı fizik
kurallarına tabi olarak yaşıyorum, peygamber de öyle yaşıyordu ve onun
*kul* olduğunu söylerken zaten bunu kastediyoruz.

Müslümanlar onun örnek olduğunu söylerken, onun bir *melek* olduğunu
iddia etmiyor. Onun zamanından, mekanından ve kavminden ayrı,
yalıtılmış, göklerde yaşayan ve insanlara her tür kafa konforunu
sağlayacak robotlar olmaları için kurallar koyan biri olduğunu da
düşünmüyor. *Neden 13 kere evlendi* diye sorarken, bunların 55 yaşından
sonra olduğunu, o zamanların evliliğinin günümüzdeki anlamından hayli
farklı olduğunu, *peygambere akraba olmak* suretiyle müslüman olan veya
kalbi kazanılan pek çok insan olduğunu unutmuyor. *Neden savaştı* diye
sorarken, lafla kurtuluşun veya aydınlanmanın kolay olduğunu ancak onun
bahsettiği kurtuluşun hemen her zaman aktif bir unsur taşıdığını, onun
kahramanlık veya ganimet sevdasıyla değil, yeryüzünde *hakkı hak, batılı
batıl kılmak* gibi bir hedef için savaştığını unutmuyor.

O puta tapılan, savaşılan, erkeklerin sınırsız kere evlenebildiği,
kadının hemen hiçbir hukuki hakkı olmayan, köleliğin, tefeciliğin
bulunduğu, ilk kız çocuklarının ayıp sayılıp diri diri gömülebildiği,
ticaretle geçinilen, kabile gururu çok fazla bir toplumda yaşayan bir
fani idi. Yaşadığı toplumdaki mümkün bütün cihazları hakkın ve adaletin
lehine kullandı, buna evlenmek de, savaşmak da, haram ayları gözetmek
de, kaldırmak da dahildi.

O zaman yaşamış olduğu, o mekana gönderilmiş olduğu için tahfif eden
kimselerin örnekleri, *ben varken, neden Muhammed'e iniyormuş bu vahiy*
diyenlerde rastlabiliyordu. O zamanlar da, ondan sonrakilerde de bu
kafada olan eksik olmadı hiç.

İnsanlar *inandık* deyince dünyanın sıkıntılarından kurtulacaklarını mı
düşünüyor? Yoksa bütün ahlaki, siyasi, dini, ekonomik, bilimsel
meselelerin çözüleceğini mi? Düşünmek gerekmeyeceğini mi? Aklı rafa
kaldıracak kadar her şeyin net olacağını mı?

Allah'a ve peygamberine iman etmek için mağaranın tam da istediği yerde,
yakında, kolayda olmasını mı bekliyor? Hatta mağara yoksa bile şurada
yaratılıversin mi istiyor, *nasıl Allah o? benim istediğim yerde mağara
açmıyor* mu diyor? *Bana sığınacak bir yer yaratmadığına göre, o kadar
da kadir-i mutlak değil* mi?

Meseleye böyle yaklaşanların konuyu ciddi ciddi ıskaladığını
düşünüyorum. Henüz farketmediyseniz hatırlatalım: Alemlerin rabbinin
size bir isbat kaygısı veya vazifesi yok, ancak sizden imanınızı isbat
etmenizi bekliyor.
