==========
Cari Fıkıh
==========

:date: 2014-11-23 02:18:14 +0200

.. :Author: Emin Reşah
.. :Date:   <12048 - Mon 16:56>

Fıkıh deyince aklıma kalın kalın kitaplarda yazılmış uzun uzun hükümler
geliyor. *Sular* ile başlayıp, şahit olduğum en ayrıntılı temizlik
tarifleri, ibadetlerin en ufak ayrıntıları, kimin nerede ne gibi
durumlarda ihtiyacı olacağını kestirmenin mümkün olmadığı hükümler.

*Din* deyince insanların aklına bu geliyor.

Zamanında fıkıh ve usulüyle ilgili bir şeyler okurken, aklıma şöyle bir
soru üşüştü: Malum fıkhın kaynakları Kur'an, Sünnet, İcma ve Kıyas (ve
İstihsan, Istıslah, Gelenek vd.) ancak bildiğim hiçbir fıkıh metni bir
hükmün hangi usulle ortaya çıktığını *etiketleyecek* bir yol takip
etmiyor. Yani *şu haramdır, bu helaldir* dediğinde, bunun herhangi bir
ayetten doğrudan mı çıktığı, yoksa arada bir kıyas mı yapıldığı belli
olmuyor. *Şarap haram* mesela, Ebu Hanife buradan *şarap dışındaki
sarhoş edicileri sarhoş oluncaya kadar içmek haram* hükmünü çıkarıyor,
talebesi İmam Muhammed de *sarhoş edicileri sarhoş etmeyecek kadar dahi
içmek haram* hükmünü çıkarıyor. Bunların hepsinde yüklem *haram*, ayette
haram diyorsa da *haram*, icma veya kıyas yoluyla çıkıyorsa da *haram*.
Beni düşündüren, bu iki hükmün nihayetinde insanların hayatını aynı
şekilde etkiliyor olmasıydı.

Yanlış anlaşılmasın, bu konuyu (elbette) benden iyi bilen, hayatını bu
ilimlere vakfetmiş insanların söylediklerini ciddiye almadığımda,
*geleneği atalım, Kur'an'la başbaşa kalalım* dediğimden değil. Bu iki
hüküm çeşidi arasında bir fark olması gerektiğine inandığımdan. İşin
içine *insan aklı* girdiğinde, hükmün de buna uygun şekilde
*işaretlenmesi* gerektiğini, yoksa *insan aklı* ile *ayeti* aynı kefede
değerlendirmek olacağını düşündüğümden.

Konuyla ilgilenenler bu hükümlerin hangisinin ayetle, hangisinin Hz.
Peygamber'in uygulamasıyla, hangisinin fakihlerin ictihadıyla oluştuğunu
biliyor. (En azından öyle kabul edebiliriz.) Ancak ortalıkta *ilmihal*
diye dolaşanların hemen hiçbirinde böyle bir usul yok.

İkinci sıkıntım daha sonraları `Case Based
Reasoning <http://en.wikipedia.org/wiki/Case-based_reasoning>`__ ve
Analoji (kıyas) tabanlı akıl yürütme ile ilgilenirken ortaya çıktı.
Kitab-ı Kerim'in indirilişi gayet *case based* olmuş, yani durumlar
ortaya çıktıkça, yeni hükümler inmiş. Bütün hükümler baştan yazılı
gelmemiş. Ancak sonraki fakihler, bu hükümlerin hepsini tümevarım ve
tümdengelim içinde, gayet geniş ve genel değerlendirmişler. Hükümlerin
durum kaynaklı tabiatı ortadan kalkmış ve herkes için bütün durumları
tarif etmeye çalışan kitaplar ortaya çıkmış. Bunlar da, tabii ki akla
gelen tüm ayrıntıları yazmak zorunda kalmışlar.

Bu ise, işin tabiatını ölçülebilir, gözlenebilir kuralların temel
alındığı bir şekle getirmiş. İnsanların ihlasını artırmak gibi bir
amaçtansa, ayrıntılı su hükümleri koymak ve bunları tartışmak daha kolay
gelmiş. (Çünkü ihlas pek de ölçülebilir bir şey değil ama suyun kirli
olup olmadığını anlamak mümkün.) Sonunda elimizde din adına maksadını
düşünmekten uzak olduğumuz, içi boşaltılmış bir hükümler demeti kalmış.

Hükümler hoşuma gitmediğinden, yanlış olduğundan, daha iyi hükümler
olabileceğini düşündüğümden değil. Velakin *ex libris* değil, *ex
hominem*, yani kitaptan başlayıp insanlara bakan değil, insanlardan
başlayıp kitaba bakan, insanları kitap *için* değil, kitabı insanlar
*için* gören bir anlayışa ihtiyacımız olduğunu düşündüğümden. Ömrünü
*yazılı dedikodu* ile geçiren akademisyenin hayatın ortasındaki
peygamberin varisi olmasını zor gördüğümden...

Nihayetinde günümüzde ya *gelenekten başka yol yok* diyen, ya da
*yıkalım geleneği, dönelim ilk kaynaklara* diyen iki temel görüş
belirmiş. Gelenek bizi getire getire bugüne getirdiği, ilk kaynakları da
bağlamlarından soyutlayıp incelemek mümkün olmadığı için sonunda kendi
çevrelerine hapsolmuş iki anlayış. Şahsen bu derdin devası olarak da
birbuçuk binyıldır İslam adına söylenen her şeyi *derece derece* kaynak
olarak gören ancak bütün fıkhın özünün *kişilerin ve toplumun bulunduğu
durumdan daha iyi duruma inkılabı* olduğunu unutmayan bir anlayış hayal
ediyorum. Herkesin, her durumun, her milletin, her topluluğun kendine
has arızaları olduğunu ve din adına söylenenlerin bu arızaları
derinleştirmek adına değil, gidermek adına söylenmesi gerektiğini
düşünüyorum.

Bunun *nasılını* da şimdi değil, unutmazsam, sonra yazayım.
