=================
Dini Epistemoloji
=================

:date: 2014-11-23 03:41:51 +0200

.. :Author: Emin Reşah
.. :Date:   12770

Dinî ilimlerin maksadı, *nasıl daha iyi insan olunur?* sorusunun
cevabını verebilmek. Bunu bu şekilde söyleyince tuhaf görünebilir çünkü
*anlatılan* Allah'ın rızasından, insanların cennete gitmesinden, ölümden
sonraki hesabını iyi verebilmesinden, ahiretini kurtarmasından
bahsediyor. Ancak bu amaçlara da (dinî manada) *daha iyi* olarak
ulaşabiliriz.

Yalnız burada (bilhassa zamanımızda) önemli bir mesele mevcut. Nereye
gitmemiz gerektiğini, iyiliğin nasıl olacağını her durumda bilmiyoruz,
daha doğrusu bize bunu anlatan çok insan var ve hemen her durum için
farklı şeyler söylüyorlar. Bunların arasında tercih yapmak için de bir
usule ihtiyacımız var. *Şaşkınlara Rehber* bir metodolojiye.

Ben fakih değilim, *alim* denecek vasıflarım yok. Bununla beraber,
Internet çağında kendini alim sayanları da, fetva verenleri de, halife
ilan edip biat isteyenleri de değerlendirmek zorundayım. Hayatımı bu
konulardaki ufacık farkları balon yapıp insanların kulağında patlatmaya
tahsis edemeyecek kadar işimle meşgulüm. Bu yaştan sonra (veya önce!)
*sıfırdan* alim olmaya, tüm dinî metinleri yeniden yorumlamaya girişmek
gibi de bir niyetim yok. Bu eksiklerimin insanların ekseriyeti
tarafından paylaşıldığını düşünüyorum.

Bir adam veya kadın, kendini alim sayıp, falanca konuda yeni bir tefsir
yapıyor ve bunun daha doğru olduğunu söylüyorsa, diyelim, namaz
vakitleri veyahut zekatın anlamı konusunda yeni bir fikir geliştirmişse
ve insanlara bunu anlatıyorsa, nasıl yaklaşmak gerekir?

Anlatacağım, böyle bir durumla karşılaştığımda nasıl karar verdiğimle
alakalı.

Birincisi her gördüğü farklılığa *fitne* yakıştırması yapmanın
kendisinin *fitne* kabul edilmesi gerektiğini söyleyebilirim. Yani bir
yorumun fitne/sapkınlık/vs. olup olmadığını anlamak için de bir usul
lazım ve bu usul olmadan ezberden böyle bir iddiada bulunmak aynı
fitneyi alevlendirmeye yarıyor. Bu sebeple biri yeni bir tefsirle
geldiğinde, ezberden *fitne* yakıştırması yapmanın yanlışlığını
*aksiyomatik* (bedihî) manada kabul ederek başlarım. Bazı yorumlar,
tefsirler gerçekten insanları bölmek ve aralarına nifak sokmak
maksadıyla üretilmiş olabilir, mümkündür, ancak insanların her
söylediğine ilk anda *fitne* demek benzer bir nifaka sebep olur.

İkincisi bahsedilen konu ne kadar önemli diye düşünürüm. *Önemli*
deyince, tabi, herkesin karın ağrısı kendine en mühim. Geçenlerde
gazetede adamın birinin Erzurum camilerinin kıblesinin 5-15° *yamuk*
olduğunu iddia ettiğini okudum. İddiasının ne kadar önemli olduğunu
isbat için, *buradaki 5°, Kabe'den şu kadar uzaklığa tekabül ediyor*
gibi bir şey söylüyordu. *Evet*, dedim içimden, *müslümanlar olarak
namazdaki maksadımız Kabe'yi 2500 kilometre uzaktan iyi nişanlamak.*

Adam veya kadın, önemli olmadığını düşünse, zaten ağzını açıp da
insanlara bunu anlatma zahmetine girmezdi. Ancak insanların kendi
verdikleri önemin de değerlendirilmesi lazım. Bunu da, dinî meselelerde,
*Allah'ın kitabı bu konuyla ne kadar ilgilenmiş?* diye sorarak
yapıyorum.

Zamanımız, Allah kitap yerine imsakiye indirmiş olsa ve yeryüzünde
kıbleyi gösteren doğal çizgiler çizmiş olsa gayet memnun olacak tiplerle
dolu. Farkındayım. Ancak bir konu, eğer Kitab-ı Hakîm'de muhkem surette
işlenmemişse, onda işlenmiş konulara *nisbetle* daha az önemlidir. Bu
bizatihi *önemsiz* demek değil, ancak müslümanlarla kardeşlik hukuku
tesis ederken, diyelim, imsakın kaçı kaç geçe olduğuna, eğer
kardeşinizin kalbini kırmaktan fazla önem veriyorsanız veyahut yalan
söylemek, Ramazan'ın ne zaman başladığından daha az önemli geliyorsa
burada bir sorun vardır.

Hayatımızda her şeyi Kur'an-ı Kerim'e nisbetle yaşayamıyoruz. Her şeyi
Sünnet'e nisbetle de yaşayamıyoruz. Hedefte güzel, ancak pratikte
imkansız hedefler. Kaynaklar uzak zamanlardan ve aralarda, herkesin bir
şekilde doldurmak zorunda olduğu boşluklar var. *Kur'an her şeyi
anlatır* çünkü onda hem usul, hem esas, hem misal vardır. Ancak bu *her
şey*, insanların anladığı anlamda, mufassal bir robotlaşma reçetesi
değil. *Her şey*, bu usul, esas ve misallere bakıp, en doğru halde
yaşamak gayesini gütmektir. Bir noktada, aramızda anlaşmak, kurallar
ihdas etmek zorundayız ve bunu da Kur'an ve Sünnette anlatılan usul,
esas ve misallere uygun ölçülerde yapmak lazım. O halde *her şey* dinî
kaynaklar + insan demek.

İnsan faktörü işin içine girdiğinde, farklılıkların olması normal.
İnsanlar farklı ve dinî metinleri okuma ve anlama usulleri de farklı.
Aynı kaynaklara bakıp, farklı kanaatler ve ictihadlar doğuyor. Benim
gibi cahillerin de, bu farklı kanaatleri değerlendirmesi gerekiyor.

Bu değerlendirmede de, dönüp, *bu mesele Allah'ın kitabı ve Resulü'nün
sünnetini ne kadar meşgul etmiş?* diye bakıyorum. *Sünnet* deyince
alınanlar da var, onu bir kaynak kabul etmediği için, Kur'an-ı Kerim'e
eş bir yere getirdiğimizi iddia edenler. Ancak buradaki usul çok basit
manada, nisbî bir sıralama yapmak ve önemliyi, önemsizden ayırmak.
Neticede sırf gelenek kaynağı bile olmuş olsa, ﷺ Hz. Peygamber'e nisbet
edilen bir sözün, diğer insanlarınkine nazaran kıymeti daha fazladır.

Böyle bakınca, şahsen, insanların tartışıp durdukları pek çok konunun o
kadar da önemli olmadığı ve zaman alacak meselelerden sayılmadığını
farkediyorum. Bir insanı, bir saat geç oruca başlıyor diye üzmenin,
mesela, pek altından kalkılır bir konu olmadığını farkediyorum. Hatta
onu bırakın, günde kaç vakit namaz kılınacağı, bunların birleştirilip,
birleştirilmeyeceği konusu bile insanların arasında ayrılık teşkil
edecek önemde bir konu gibi görünmüyor. Benim de elbette bir fikrim ve
mezhebim var, ancak kimseyi bu konudaki farklı tefsirleri ve ictihadları
sebebiyle İslam dairesinin dışında görmem. (Onlar beni görebilir, ben
onları yine görmem.) Eğer bir konu, gerçekten *hayat memat* meselesi
olsaydı, daha ayrıntılı ve net açıklanırdı diye bakarım.

*Namaz kılmak* denen ibadeti inkar etmekle, mesela, namazın belli bir
rüknünde anlaşamamak farklı. *Namazı inkar eden* inançsızla aynı
yerdedir, ancak, *zamanımızda güneşe tapan mı kaldı* deyip, güneş
doğduğu halde sabah namazını kılan bundan başka bir şeydir. (Ben böyle
düşünmüyorum, hatta böyle birini hiç görmedim, şimdi uydurdum.) Benzer
şekilde, fotoğrafların artık çok sayıda olduğu ve *tapınılacak nesne*
olmadığını söyleyip, onların önünde namaza duran ancak ürün markalarını
ve şirket logolarını *put* görüp, onların önünde namaza durmayan da
başka bir şey söylemektedir.

Ritüel pek çok insan için *din* ile aynı anlamda ve bu sebeple ritüele,
namazda elin nerede duracağına, secdede ne söyleneceğine çok önem
veriyorlar. Ancak ritüel, hemen her zaman, bir konunun önemini değil,
önemsizliğini işaret eder. Bir çok farklı şekilde olabilecekken o
şekilde olmuştur ve asıl maksadı da, o konunun artık mesele olmaktan
çıkmasıdır. Her namaza gittiğinde nasıl kılacağını düşünen bir insan,
namazın asıl önemli tarafı olan huşuyu ve huzur idrakini kaçırır, kaç
rekat kılacağını bilmeyen erteler, kaç secde yapacağından emin olmayan
sendeler. Velakin bu kurallara bu kadar önem verilince, insanlar da
bunların ardında önemli deliller arar. Deliller düşündükleri kadar
önemli/sahih olmayınca, diyelim, secdedeki *subhane rabbiy'el a'la*
tesbihinin kaynağı, A'la suresinin ilk ayetinden fakihlerin yaptığı bir
ictihad olunca, insanların da *reformistliği* tutuyor.

Burada, *reformistlik* yerine, bu meselelerin demek ki, o kadar mühim
olmadığını ancak bir şekilde çözülmesi gerektiği için bu şekilde
çözüldüğünü ve yeniden çözülmesinin de, çok büyük bir anlamı
olmayacağını idrak daha önemli olmalıdır. Biri bir gün çıkıp, namazların
rekatta iki secdeyle değil, beş secdeyle kılınması gerektiğini anlatsa,
soracağım soru, bu beş secdeli namazın yarattığı tartışma kadar ne
faydası olacağıdır. Allah'a daha yaklaştırdığını iddia eden kişinin,
vahiy aldığını iddia etmesi gerekir ve bu namazın secdelerinden çok daha
önemli bir iddiadır. *Aslî kaynaklarda bu şekilde* olduğunu iddia eden,
bu yorumunun neden tarih boyunca kimse tarafından paylaşılmadığını ve
neden ilk kendisine vasıl olduğunu açıklamak durumundadır.

Üçüncü kriterim ise şudur: Dini ilimler matematik veya tabiat bilimleri
gibi isbatı yapılan cinsten bilgi üretmez ve bu sebeple tefsirin sıhhati
konusunda gerçek dünyaya *gönderimleri* ile ilgili *ağaçları
meyvelerinden tanırsınız* tarzında bir kriter şarttır. Bu nasıl mümkün
olabilir?

Şimdi, herkesin *iyi müslüman* tasavvuru var. Müslümanların da var,
başkalarının da var. Şahsen *iyi müslüman* deyince, yine okuduklarıma
göre kafamda canlanan peygambere benzeyen birinden bahsediyorum. Yalan
söylemeyen, gizli cemiyet kurmayan, iki yüzlülük yapmayan, dünyalık
peşinde koşmayan, anlattığına madden veya manen ücret istemeyen,
mücadelesinde silahı ne tek yol, ne imkansız gören, insanların
ayıplarını araştırmayan, merhametli, vakur, Allah'ın indirdiği konusunda
pazarlıksız biri geliyor gözümün önüne. Birinden, dinî bir söz/yorum
okuduğumda, bunun kafamdaki *iyi müslüman* tasavvuruna ne kadar uyduğuna
bakıyorum.

Şimdi oryantalistler ve sair erkan, bu saydığım özelliklerin Hz.
Peygamber'de olmadığını veya benim *kötü* göreceğim başka özellikler
olduğunu iddia edebilir. Onun dinî tecrübelerini siyasi amaçlarıyla
tevhid etmiş biri olduğunu ve *umduğum gibi olmadığını* iddia edebilir.
(Ben böylelerini de okudum, bilhassa Hristiyanlar arasında Mekke devrini
övüp, hicretten sonraki hayatını *kötü ve sahte peygamber* gören çok.)
Ancak buradaki mesele, tarihi doğruculuktan ziyade, *iyi insan*
tasavvurunun, sair mevzulara göre çok daha somut olması. Bir insan,
zihnindeki *iyi insan* tasavvurunu, Kitap ve Sünnet'e göre
geliştirebilir ve burada oryantalistin aradığı bir tarihi doğruluk
aramaz. Çünkü bu *iyi insan* tasavvurunun aslî gayesi, karşılaştığı dinî
fikirleri ve akımları tartmaktır.

Bir kanaat önderi, bir *hoca*, iyi insandan bahsettiğinde, bunu Hz.
Peygamber devrine götürüp ne kadar *iyi* olduğuna bakıyorum. Bu zamanda
kimileri, *süt dökmüş kedi* gibi bir müslüman imajını beslemeye, bunu
*satmaya*, kimileri de gözü dönmüş, kafa kesen canileri *işte müslüman
bu* diye pazarlamaya çalışıyor. Birincisini görünce ﷺ Peygamber'in
kılıcı ve en zayıf olduğu vakit bile putlarla veya Mekke oligarşisiyle
uzlaşmayan hali, ikincisini görünce onun Medine'deki diğer unsurlarla
barış arayan, Bedir harbinde esir düşenleri on çocuğa okuma yazma
öğretmeleri karşılığı serbest bırakan veya Necran Hristiyanlarına ayin
için mescidini açan hali aklıma geliyor. *İyi insan* demek ki, hem barış
arayıp, hem ne istediğini bilen biriymiş ve ne güçlülerin hoşuna gitmek
uğruna kırkbin takla atmak, ne de manasız yere kan dökmek ve savaşmak
onun dini değilmiş.

Kafamdaki iyi insan tasavvurunu, Kur'an-ı Kerim'in ve Hadislerin
anlattığı *iyi insana* yaklaştırmaya çalıştıkça, *ağaçların meyvelerini*
değerlendirmek de kolaylaşıyor. Bu konuda biri benim anlayışımdaki
zayıflıktan, diğeri de bazı kaynakların sıhhatindeki şüpheden
kaynaklanan itirazların *genel resme* dair pek bir şey değiştirmediğini
gördüğüm için de *peygambere en benzer insanı üretme niyetindeki*
cemaat, cemiyet, tarikat vs'nin diğerine nazaran calib-i hakikat olduğu.

Dördüncü bir kriter de şöyle: Somut soyuta, pratik teoriğe, empirik
rasyonele nisbetle daha değerlidir. Bir insanın Allah'ın zatı hakkında
söyledikleri, günlük hayatın içindeki doğrulara nazaran daha
kıymetsizdir. İnsanların hayatında önemli bir soruna çözüm bulmak,
onların *karşılaşmaları muhtemel* sorunlarına çözüm bulmaktan evladır.
Gözlem vasıtasıyla elde edilen bilgi, hesap vasıtasıyla elde edilenden
kuvvetlidir. Dinî empirisizm, dinî rasyonellikten daha doğru bir
yaklaşımdır.

Bunların hepsi, bir noktada aynı şey. Kısacası insanın tecrübelerine
dayanan bir dinî anlayış, onun sözde/hesapta kalması muhtemel dini
anlayışına nazaran daha üst bir yerdedir. İnsanların somut ihtiyaçlarını
düzenleyen ahlakî kurallar, ibadetlerin ayrıntılarından, ibadetler ise,
kelam, edebiyat ve felsefî laf cambazlıklarından daha üst bir yerdedir.

Bu sebeple, mesela sırf hesaba dayanan kamerî takvim yerine, hesabın
gözlemle desteklendiği bir takvim anlayışını daha uygun bulurum.
Buradan, mesela Ramazan hilalinin illa *herkes* tarafından gözlenmesi
gerektiği sonucu çıkmaz ancak bu hilalin *gözlenebilir* olduğunu
göstermek icap eder. Hesabı yapan, bunu *güneş falanca konumdayken, ay
da filanca konumdayken hilal görünmüş olur* diye değil, gerekirse uçağa
atlayıp, o hilalin göründüğü yerden canlı yayın yaparak göstermek,
filmini çekip dünyaya canlı aktarmak icap eder. Madem hesap kesin,
hilalin nerede görüneceği belli, onu nerede arayacağımızı biliyoruz; bu
kolaylığı ayrılığa düşmek için değil, ittihad için kullanmak gerekir.
Çünkü eğer, hilali olması gerektiği yerde bulamazsak, hesaplarımızın
yanlış olduğunu, henüz havanın yeterince kararmadığını veyahut başka
sebeplerle hilalin görünemediğini anlayıp, hesapları değiştirmemiz icap
eder. Hilali insanların kafasına vura vura *hesap yaptık, en doğrusu bu*
demeye gerek kalıyor olması, hesabın tek başına doğru olup olmadığı
şüphesini olgunlaştırır.

Aynı şekilde, namaz vakitlerini sadece takvimdeki saat ve dakika olarak
değil, bunların güneşin pozisyonlarına göre gözlenebilir kabul etmek
daha evladır. İnsanları, dinin getirdiği kriterleri gözleyip tefekkür
etmekten uzaklaştıran her tür usûl, adı kolaylık veya kesinlik de olsa,
nihai manada iyi insan üretmez.

Çünkü gözlemden uzaklaştıran bilgi, insanı kendine hapseder. Bir insan
güneşe değil de, cebindeki saate bakarak namaz kılmaya başladığında, o
saatin dakikalarına önceden sahip olmadığı bir önem atfetmeye başlar. Bu
atıf pek çok durumda dinî bir dejenerasyonun da ilk halkasını oluşturur.
İnsanlar kitapta yazanın, hayatta cereyan edenle bağını kopardıklarında,
din hayattan başka bir şey halini almaya başlar. Daha net konularda,
daha kesin kurallarımız olur ancak bunların hayatla olan bağı azalır.

İnsanların dini *kullanmaktaki* amaçları, düşünmekten, karar vermekten,
hayatı yaşamaktan, insanları anlamaya çalışmaktan, bir dünya görüşü
tesis etmekten *kaçmak* olduğuna çok şahit oldum. Din pek çokları için
uygun bir konfor zemini sağlıyor. Kendimizi kitaplara hapsetmek ve
kitaplardaki doğruları konuşmak için uygun bir alan. Ancak asıl konusu,
*insanı iyileştirmek* olan bir faaliyet için, insandan uzak, kitaplara
yakın durmak, içinin boşalması ve sırf törenden ibaret kalması demek.
İnsanlar tören meraklısı canlılar ancak daha iyi olmak için bu
meraklarını da ıslah etmeleri gerek.

Dini fikirleri bu dört prensip vasıtasıyla okuyorum. Bir insan,
(bilmiyormuş gibi) Allah'a ne olduğunu anlatmaya çalışıyorsa gülüyorum
mesela. *Allah'tan başka ilah yoktur ve Muhammed onun kulu ve resûlüdür*
cümlesinin anlattığı basit itikadın ötesinde, müteşabihleri yorumlayarak
veya bir takım rasyonel kurallar ihdas edip, Allah'ın *gerçekte* nasıl
olduğunu anlatmaya çalışanlara (dinen) itibar etmiyorum. Allah'ın
zatıyla ilgili bildiğim bir şey varsa, düşüncelerime uymadığı, sandığım
şey olmadığı ve çok yanlışlar yaparak edindiğim zamandan beri bu
fikrimde pek değişiklik olmadı. Hz. Peygamber'in vahyi nasıl aldığı,
vahyin tabiatı ve nasıl olup da peygamber olduğu gibi, yanındayken bile
çözülmeyecek meseleleri onbeş asır sonradan çözmeye çalışmanın da manası
olmadığına bu sebeplerle kanaat ettim. Kendini güvende hissetmek
isteyen, bunlarda herhalde itikadını mezhep imamlarına uydurabilir,
ancak tartışmalar konusunda da fazla heyecanlanmaya gerek yok.

Benzer şekilde fıkhî bir meseleyle karşılaştığımda, *Hz. Peygamber ne
yapardı?* diye sormak, *falanca imam ne diyor?* diye sormaktan daha evla
geliyor. Birincisi daha somut ve *iyi insan* fikrinin belli bir durumda
ne yapacağını soruyor. Pek çok durumda, onu bugünkü şartlara getirmek
zor, *Hz. Peygamber twitter'da zaman harcar mıydı?* diye bir soruyla
günler geçirebilirsiniz. Böyle bir durumda, onun devrinden benzer bir
şart bulmaya çalışmak ve öyle karar vermek daha kolay. O zaman twitter
yoktu ama Ukaz panayırı vardı, Efendimin bu panayırı nasıl karşıladığı
ve orayı nasıl kullandığı daha önemli.

Siyasi konularda da benzer bir usul takip ediyorum. *Hz. Peygamber bugün
yaşasaydı Amerika'ya nasıl bakardı?* Bunu bilmek mümkün değil, ancak o
zamanın süper güçlerine nasıl baktığını biliyoruz. Siyasi konular pek
çok durumda fıkhî konulardan daha kolay çözümlenir. Seçenekler daha
dardır çünkü. Ancak daha büyük kavga üretir, çünkü asıl mesele uhrevi
değil, dünyevidir. Bu sebeple belli bir fikir edinmek için kullansam da,
siyasi kavgaya bu usulü veya dini kaynakları katmak doğru gelmez.

Dört başı mamur olduğunu söyleyemesem de, en azından bir fikir verip,
şaşkınlığıma biraz çeki düzen vermek için takip ettiğim prensipler
bunlar.
