=================
İnsanların Uykusu
=================

:date: 2014-11-23 02:18:14 +0200

.. :Author: Emin Reşah
.. :Date:   <>

Son Peygamber *insanlar uykudadır, ölünce uyanırlar* diyor. Buna benzer
bir sözü, Hale Dwoskin'in bir bant kaydında da dinledim. *Benzer* değil,
aslında aynısını. Ancak kendi meşrebince diyor ki bu adam /insan rüyada
olduğunu bilirse rüyanın bitmesi için uğraşmaz, rüyanın hakkını vererek
ama kafaya takmadan yaşar./

Budistler her insanın *Buda tabiatına* sahip olduğunu, yani
*aydınlanmasının* mümkün olduğunu anlatır. Buna mukabil *aydınlanma
insanın kendi gayretiyle mi, yoksa iradesi dışında mı olur* tartışması
bildiğim kadarıyla bitmiş (veya bitmesi muhtemel) bir tartışma değil.
Kendi gayretiyle olur diyenler, aydınlanmaya çalışır, diğerleri ise
çalışmaz ve gelmesini bekler.

İnsan uykudan uyanabilir mi? Uyanması gerekir mi?

Askerdeyken bütün meselenin uzunca bir piyesi andırdığını kabul
etmiştim. Tiyatroda insanların ne kadar bilgili veya eğitimli olduğuna
bakılmaz, falanca rol için uygun mudur, ona bakılır. Burada da ortaokul
terk bir çavuşun, yardımcı doçenti *eğitmesi* böyle bir rol dağıtımını
andırıyordu. Askerde (bazıları unutsa da) bunun geçici olduğunu
biliyoruz, rüyayı (veya kabusu) erkenden bitirmeye çalışmanın daha kötü
olacağını, zamanı gelince hepimizin salıverileceğinin farkındayız.
Rollerin ne şekilde dağıtıldığının önemi işte o salıvermeye kadar.

İnsan uykudan uyanmalı mıdır?

İnsanın uykudan uyanmasını, eğer *askerden kaçış* olarak görüyorsanız,
hayır, ben bunu yapabileceğini veya yapması gerektiğini sanmıyorum.
İnsan uykuda olduğunu öğrenebilir ve kendini müsterih kılabilir. Rüyayı
elindeki imkanlar nisbetinde güzelleştirebilir, uyandığında güzel bir
rüya görmüş olur. Bunu hatırlar ve güzel rüyaların günü güzelleştirmesi
gibi uyandıktan sonrasını da güzelleştirir.

Ancak rüya bitsin diye gayret etmenin sonu yok. Uyandırılmadan rüyayı
bitirmeye çalışmak, ya boş gayret, ya tüm gün baş ağrısı demek.
