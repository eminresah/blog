==========
The Cemaat
==========

:date: 2014-11-23 03:41:51 +0200

.. :Date:   <11974 - Thu 14:35>

Lise yıllarımda biri beni *Hocaefendi'ye* benzetmişti, sınıfın köşesinde
kimseyle derdi olmadan kitap okuyan, kızlarla iki kelime edince yüzü
kızaran biri... Cemaatten sıtkım o zamandan sıyrılmış olduğu için
beklenen tepki yerine *nerede hata yapıyorum* diye düşündüm. Oğlana da
bir şey söylemedim. Şaşırdım çünkü, iyisiyle de, kötüsüyle de kendimi
benzettiğim biri değildi.

Cemaat ve hocaefendi, o zamanlar da tanınmıştı ama şimdiki gibi
sivrilmiş ve efsane menbaı bir yer değildi. Yaptıklarını *takdir
etmemek* bugünkünden daha zordu ve şahsen akabindeki yıllarda
karşılacağım krizlerle henüz muhatap olmamış olduğum için, hissi bir
uzaklık dışında hilafında söyleyebileceğim bir şey yoktu.

Hala da hilafında söyleyecek bir sözüm yok. Kısaca söyledikleri,
yazdıkları, *planları*, siyasetleri beni tatmin etmiyor diyebilirim,
ancak bu onun değil *benim* meselem. Tatmin olan yüzbinlerce insan
olduğuna göre, herhalde mesele benim.

Cemaatin içinde kısa da olsa zaman geçirdim. Adam toplama üzerine
kurulmuş bir Ponzi planı gibi gelmiştir bana hep. (`Charles
Ponzi <http://en.wikipedia.org/wiki/Charles_Ponzi>`__ de hocaefendiyi
andırıyormuş biraz.) *İnsanların imanını kurtarmak* hevesiyle kendini
dağa taşa Afrika'nın çöllerine vuran arkadaşlarım da oldu, samimiyetleri
hakkında şüphem olmasa da, yaptıklarının Allah'ın dinine mi, Türkiye
Cumhuriyeti'ne mi faydalı olduğu konusunda her zaman şüphelerim oldu.
Bayrak ve vatan gibi kavramları gereğinden fazla ciddiye aldıklarını,
dinin *uyarıcı* tarafını değil *uyuşturucu* tarafını öne çıkardıklarını
düşündüm, yine de beni *soğutan*, hemen hiçbir konuda pragmatizmin ve
geleneğin basmakalıp sözlerinin ötesinde bir fikri olmayan bir topluluk
olmaları oldu. *Hizmet için* yaptıklarını söyledikleri *tedbir*, artık o
derece iliklerine işlemiş ki, gerçekten ne istediklerini kendilerinin de
bildiğini sanmıyorum.

Şöyle anlatayım, hazretlerine gitsem desem ki, *hocam, tasavvufsuz İslam
olmayacağını, şıhı olmayanın şıhının şeytan olduğunu düşünüyorum*,
hocanın benimle hemfikir olacağına eminim. Başka bir gün gidip,
*tasavvuf, İslam'ın içten yıkan düşmanıdır, mutasavvıfların hepsi şirk
içinde* desem, yine hemfikir olacağına eminim. Ertesi gün gidip
*başörtüsü ayrıntı bir konudur, zaten pek o kadar da farz değil* desem
benimle yine hemfikir olacaktır, başka bir gün *başörtüsü İslam'ın temel
hususlarından, ona uzananların hepsi kafir* desem, yine benimle hemfikir
olur.

Buradaki sıkıntıyı anlıyor musunuz?

Hocaefendi de dahil cemaatteki hemen hiçkimsenin bu gibi meselelerde ne
düşündüğünden emin olamazsınız. (Şahsen ben değilim.) Önemli olan onları
sevmenizdir, *hakikat* umurlarında olmadığı için mi, gemilerini laf
cambazlığıyla yürüttükleri için mi bilmem, hemfikir görünüp, ilişkiyi
devam ettirip, bir sonraki *istişare* için isminin yanına bir çarpı
atmak veya himmet toplanacağı zaman telefon edebilmek gibi hedefler
uğruna üstünde durmaz.

Vaazlarında bildiği tüm batılı mütefekkir isimlerini sayıp, hepsini
okumuş pozlarına yatma pragmatizmini bile boş bırakmayan birinin, tabii
ki ağır meseleleri dert edip de beni veya başkasını etrafından
uzaklaştırmasını bekleyemeyiz.

Bana *nerede yanlış yapıyorum* diye sorduran buydu. Çünkü o zamanlar da,
şimdi de, eşya ve hadiseler üzerinde (yanlış ve eksik de olsa) net bir
fikri olmanın, adam toplamak adına kıvırmaktan daha makbul olduğunu
düşünürüm.

Cemaat siyasetle içli dışlı olduğu, sıkletinin ötesinde işlere
bulaştığı, politikacılara yön vermeye, siyaset konusunda ahkam kesmeye
başladığı halde, sadece ikinci ağızlardan, o da hem nalına, hem mıhına
yorumlardan başka bir siyasi fikrini bilmiyoruz. Nedir, mesela İsrail'e
bakışları nedir? *Coca Cola* boykotu düzenlerken, *her koladan İsrail'e
mermi parası gidiyormuş* gibi saftirik propagandası yapanların, Mavi
Marmara'dan sonra (şühedanın arkasından susacak kadar bile edep
göstermeden) *keşke izin alsalardı* demesini mi fikir saymalıyız? PKK ve
Kürt meselesi hakkında ne düşünürler? Milliyetçiliği ılık ılık damardan
zerkedip, Said Nursi'nin Kürt olduğunu unutturacak kadar Türklük
edebiyatı yaptıktan, yetmişiki millete (ne işlerine yarayacaksa)
İstiklal Marşını öğrettikten sonra *aslında Kürtçe okullarda okutulsa
iyi olabilir* demek mi siyaset?

İşin başında, henüz küçük adımlarla, şehirlere okumaya gelen gençlere
yardımcı olmak için öğrenci evlerini desteklemek gibi hayli safiyane bir
hareketken, ben de aralarında bulunmak isterdim. Velakin bugün, dışardan
bakan biri için, bir menfaat birliği görüntüsü çiziyorlar. Cemaat
cüssesi zihinsel sıkletinin üzerinde büyümüş bir devi andırıyor,
Türkiye'ye ve dünyaya *eğitim şart*, *demokrasi güzel* gibi sloganlardan
öte bir fikri katkısı olmayan, muhtemelen kendi içinde hizipleşmiş,
gücünün sorumluluğunu alacak dirayetten uzak bir dev.

Denecek ki, Tayyip Erdoğan da benzer hasletler taşımıyor mu? Tayyip
Erdoğan iyi olabilir, kötü olabilir ancak her halükarda gücünü
birilerinin ona oy vermesinden alır. Yarın girdiği seçimi kazanamazsa,
Tayyip Erdoğan'ın herhangi bir parti başkanından farkı kalmaz. Fethullah
Gülen'se *la yus'el* bir konumda.

Vaazlarının hiçbirini uzun uzadıya dinlemedim. *İstişare* dedikleri (ve
nafile ibadetler de dahil, tüm faaliyetlerini ortalık yere serdikleri)
toplantılarda kaç *kaset* dinlediğimiz de sorulurdu. Ben de yalan
söylememek için, o zamanlar herkeste mevcut hızlı kaset kopyalayan
teybin daha da hızlandıran düğmesine basılı tutarak *dinlerdim.* Vıyk
vıyk vıyk arasında anlatacak kadar bile bir şeyler kalırdı bende, zaten
genelde bildiğim konular... *Geleceğimin* parlak olabileceğini
sezmiştim, o zamanki tabiatımın büyük kısmı kadından kaçmak üzerine
kuruluydu, bunu *kendini vakfetmek* olarak pazarlamak kolaydı ve işime
de gelirdi, derslerde anlattıklarının hemen hepsini biliyordum, en fazla
Risaleler'in dilini sıkılmadan anlatacak kadar öğrenmek gerekliydi ki, o
da bana çok zor gelmiyordu. Tuhaftır, o zamanlar da Risaleler'e karşı
pek aşık değildim, ihtiram halesinin derinlikten değil, *ve* bağlacıyla
eklenmiş paragraflık cümlelerden kaynaklandığını düşünürdüm. Cemil
Meriç'in Said Nursi için *fikirden çok iman* demesinde düşüncemi tasdik
ettiği intibaını aldığımı hatırlıyorum. Yine de dışardaki bir çok yere
göre kendimi ait hissedebileceğim bir yapıydı cemaat.

Bununla beraber bir yerde bir anormallik vardı. Hocaefendi diğer
hiçkimsede görmediğimiz bir şekilde ortalık yerde ağlıyor, vaazlara Hz.
Peygamber'i misafir ediyor, bütün *emirleri* ondan alıyordu. Bu kadarı
bildiğim kadarıyla geleneksel tarikatlarda bile bulunmazdı; Hz.
Peygamber'i rüyada görmek bu kadar ucuzlatılmaz, her şeye malzeme
yapılmazdı. Bir arkadaşımın *abilere tasdik ettirdim, Hocaefendi hem
Mehdi, hem Hz. İsa'ymış* demesinden de bu işin ucu olmadığını
farketmiştim. (Nasıl bir ihtiramsa, ikisinden birini başkasına bırakacak
kadar bile gözü kimseyi görmüyor, Hasan Mezarcı bile en azından *ben
İsa'yım, mehdi de Said Nursi'ymiş, gelmiş gitmiş* diyordu, oradan
mukayese edin.) Daha sonradan *M.* Fethullah Gülen'in de *Mehdi* demek
olduğunu söyledi biri.

Bunları elbette kendisine veya cemaatin neferlerine sormuş değilim,
sorsam da alacağım cevabı biliyorum, ancak bildiğim başka bir şey
aldığım cevabın kim olduğumla, cemaatin neresinde olduğumla ilgisinin de
yüksek olacağı. Yukarıda da anlattığım gibi, cemaatin alışkanlığı
cevapların kişilere göre değişmesi... Hristiyana başka, Müslümana başka,
Museviye başka, Kemalist'e başka, Liberal'e başka, başkasına başka başka
sözler.

Bu benim *büyük* sayacağım insanların özelliklerinden değil.

Bunları söylediğim zaman *ama cemaatin içinde çok mübarek insanlar var*
şeklinde bir cevap geliyor. İlk olarak, evet, doğru, zaten cemaat
dediğimiz onların sayesinde ayakta duruyor, Allah onların ecirlerini
artırsın; buna mukabil ikincisi ise, etrafına karşı iyi olmak, mensubu
bulunduğu hareketin doğruluğunu maalesef isbat etmiyor. Süryani rahipler
de, Budist keşişler de herhalde gayet iyi insanlardır, günlerinin büyük
kısmını ibadete ayırırlar; bazılarının yüzlerinde Allah'ın nurunu
görürsün, eğer bunlar bir fikrin doğruluğunu isbat ediyorsa, rahiple
rahip, keşişle keşiş mi olacağız?

Takındıkları tavrın İslam soslu bir rahiplik tavrı olduğu da zaman zaman
aklıma geliyor. Cemaat, Roma Kilisesi'nin kesin hatlı hiyerarşisini ve
kardinal, piskopos, keşiş, rahip, misyoner gibi sınıflarına denk gelen
kimlikleri ilham ediyor. Hiyerarşi hiyerarşiye benzer, doğru, ancak *biz
onlara ruhbanlık yazmadık, kendileri uydurdu ve hakkını da veremediler*
ayetini bile bile, ruhbanlığın en bariz vasfı olan *evlenmemeyi*
kurumsallaştırmanın, onlardan birinin tabiriyle *kendini vakfeden
ellibin kişi var* diyebilmenin aklıma ne getirmesi gerekir? Herhangi bir
ferdin mazur olduğu gibi, Said Nursi de evlenmemekte mazurdu, ömrünün
büyük kısmını hapishanede geçiren birinden zaten bunu beklemek abes ve
fakat bu *rahiplerin* kaçının böyle bir mazereti var?
