=====================
Cinsel Menfaat Yazısı
=====================

:date: 2014-11-23 02:18:14 +0200

.. :Author: Emin Reşah
.. :Date:   12436

İslam'a ters bakanların Hz. Peygamber'e ﷺ yönelttiği bel altı *isnat*,
cinsellik tarafından oluyor, malum. *Hz. Aişe'yle şu kadarken evlendi,
toplamda 11 hanımı vardı* mealinde devam edip gidiyor. Bu meyanda
yazılanlar, *biz burada kuruduk gittik* gibi bir alt metne de sahip ama
şimdilik boşverelim.

Peygamber'i savunmak bana düşmez velakin bu cinsel menfaat meselesinde
şöyle bir şey kafama takılıyor: Peygamber'in ﷺ kısır olmadığını
biliyoruz. O zamanlar doğum kontrolünün pek mümkün olmadığını da
biliyoruz. Çocuk sahibi olmanın (hani diyorlar ya) *siyasi menfaat*
açısından iyi olduğunu da biliyoruz. Bunlar konusunda herhalde kimsenin
şüphesi yok.

Soru şu: Madem derdi cinsel (veya sair) menfaat elde etmekti, neden daha
fazla çocuğu olmadı?

11 evliliğinden yaşayan çocukları sadece ilk evliliği Hz. Hatice'den
olduğuna, hatta Şia'ya göre yaşayan tek çocuğu Hz. Fatıma olduğu ve
diğer kızları Hz. Hatice'nin ilk kocasından olduğuna göre, hikayedeki
*cinsellik* temasının abartıldığı aşikar değil mi? İnançsızlar sanki
Cengiz Han'a benzer birinden bahseder gibi anlatıyor ama elimizdeki
veri, *cinsel menfaat*'in evliliklerinde pek de önemli rol oynamadığını
gösteriyor, naçiz kanaatimce.
