==========
Sıcak Kuyu
==========

:date: 2014-11-23 02:18:14 +0200

.. :Author: Emin Reşah
.. :Date:   12631

İlkbahar geldi gibi oldu. Bahçedeki erik çiçek açıyor. Bu sene kış
olmadı. Endişe mi etsem, yoksa herkesle aynı susuzluğu çekeceğimi mi
düşünsem bilemedim.

Eminim bu kuraklığı kendi kavgalarına yoran, kendilerine yapılanların
sonucu olduğunu düşünen *cemaatçiler* de vardır. Bizim memlekette dolar
yükselince veya yağmur yağmayınca müsebbibi başbakan olur.

*Şefkat tokatı* kafası bu. *İmtihan* demez de, *bize ters davrandın,
işin rast gitmedi* der. Davası uğruna Hz. Peygamber'in başına gelenler
de şefkat tokatı mıydı? Eskiler işleri rast gitmediğinde değil,
gittiğinde korkarmış, *neden imtihan edilmiyoruz* diye, şimdiki
*kurtarıcılarımız* tam tersi.

--------------

Geçen gün önünden geçerken bir apartmanın girişinde *Resulullahın
Meclisine Hoşgeldiniz* yazdığını farkettim. Bilgisayarda yazdırmış,
Mescid-i Nebevi'nin resmini de eklemiş ve iki kopya apartmanın giriş
kapısına asmış. Kafamı içeri sokup *Resulullah hanginiz?* diyesim geldi.

STV'deki *kamyoncu ışık* hadisesiyle aynı gündü bu.

--------------

Bu adamlarla aynı dinde değilim ben. Düşüne düşüne buna kanaat ettim
sonunda. Bir insan *Allah'tan vahiy alıyorum* dese, herhalde kimse onun
müslüman olduğunu iddia edecek değil. *Allah* yerine *Muhammed* yazınca
oluyor.

Ben *kul* bir peygambere inanıyorum, bir yarı-tanrıya değil. Belki
sitenin adını *Herkül* koymanın da yarı-tanrılık merakıyla bir ilgisi
vardır. Grek yarı-tanrısının adının kullanıp, bir Türk yarı-tanrısı
yaratmak.

Peygamberin ﷺ yeryüzündeki işleri idare ettiğini iddia etmek, ona
ölümsüzlük atfetmek, ondan emir aldığını söylemek, onu meclisine
getirtmek benim dinimde yok. Üzerine gitmiyoruz, insanların saçmalama
hürriyeti de var, neticede biri *gördüm* diyorsa, *hayır, görmedin*
demenin manası yok. Velakin din bir usulse, benim dinimin usulünde
peygambere tapmak, onu ölümsüz kabul etmek, ondan vahiy aldığını iddia
etmek, onu kamyonetin kasasına lamba yapmak yok. Kapını çaldıysa, oturup
çayını içtiyse bile susacaksın. *Aleyhisselatu vesselam geldi, çayına
şeker atmadı, hanımın poğaçasından azıcık yedi gitti* diye hikaye
anlatmanın diğer adı fitnedir.

--------------

Ben bu adamların dininden seneler önce çıktım. Eğer İslam'ın bu olduğunu
düşünseydim hala da çıkmış durur, içine dahil olmazdım. Eğer elimizdeki
tek müslüman örneği bunlar olsaydı, daha öncesinde değilse de, şu günkü
hallerinden sonra *sizin dininiz size* demiş bu işleri bırakmıştım.
Nerede durduklarının farkında değiller.

Dinim Allah'la münasebetini geliştirmeye çalışmanın, ona hakikatle
teslim olmak adı, peygamberi oyuncak etmenin değil. Biri bugün onu
mezarından kaldırıp konuştursa, herkes bunu görse, herkes buna şahit
olsa bile bunun imtihandan öte bir anlamı yoktur. Nüfusu sayımında bir
milyar diyorlar ama bu imtihanı kazanacak kaç müslüman var dünyada?

Hristiyanlar peygamberlerine ölümsüzlük atfederek yoldan çıktı. Ben Hz.
Peygamber'e ölümlü olduğu halde ölümsüzlük atfedip yanlış yapmaktansa,
ölümsüz olduğu halde ölümlülük atfedip yanlış yapmayı tercih ederim.
İkinci yanlış, birincisine nazaran hayli ufak bir yanlış.

--------------

Malum, bütün bu vahiy almalar, temelde *beni rüyanızda görürseniz*
hadisine dayandırılıyor. Ancak onun vazifesini bitirmiş olduğuna ve fani
olduğuna dair, çok daha kuvvetli deliller var. Faniden aynı şeyi
anlamıyor muyuz? Veda hutbesinde neden şahitlik istedi? Neden *size
Kur'an'ı bırakıyorum* dedi de mesela *arada bir rüyanıza girer vaziyeti
çek ederim* demedi? Ümmetin tarih boyunca yaşadığı sıkıntılarda, diyelim
Sıffin'de, diyelim sonraki kavgalarda neden araya girip de sulhe sebep
olmadı?

--------------

Bu genel bir arıza. İnsanların en ufak başarıyı bile nasıl abartıp,
kişiyi insanlıktan öte bir yerlere taşımaya hevesli olduğuna çok şahit
oldum. Gerek kendim için, gerek başkaları için. İnsanın en üstünü bile,
neticede insandır. Bu söylemenin neden bu kadar zor olduğunu
anlayabiliyorum.

Anlayabiliyorum ama imtihanın özünün bu olduğunu da biliyorum. Dünya
insan için tutunacak bir dalın çok mühim olduğu bir yer ve başka
insanlara tutunmak bu sebeple önemli. Biri bana *peygamberi gördüm, sana
selam söyledi* dese, inanmak isterim. Bunun çok büyük ihtimalle yalan
olduğunu bildiğim halde, inanmak hoşuma gider. Bulunduğum durumda
uzanabileceğim, tereddütlerimi yok edeceğim bir daldır bu. *Ne kadar
doğru yaşıyormuşum ki, peygamber bile selam söyledi* demenin lezzeti
başka nede var?

Buna rağmen imtihanın özü de bu. Burada soru soramıyorsan, orada
kalıyorsan, devam edemiyorsan, *acaba doğru mu?* diyemiyorsan, inanmak
hoşuna gidiyor, zevk veriyor, hayalden hayale dalıyorsan, hakikate dair,
dünyaya dair, gerçeğe dair tüm mücadeleyi, aklı, kalbi, idraki orada
bırakıyorsan, cihadı artık okuduğun tefriciye sayısı veya gelen emirlere
tam bir bağlılıkla ölçmeye başlıyorsan, kuyuya kendi isteğinle girmişsin
demektir.

--------------

Tasavvufta ve dünyayı bir *aydınlanma*, *erme* muhiti gören diğer bazı
dinlerde, kişinin süluku, yetişmesi sırasında böyle kuyulardan
bahsedilir. (Dikkat: Bunları tecrübe ettiğimi iddia etmiyorum, hatta
yeryüzünün *ermek* için yaratıldığına ve insanın vazifesinin bu olduğuna
da kani değilim.) Bir noktadan sonra, kişi, hayatında yaşadığı bazı
güzellikleri görür ve *erdim* sanırmış. *Şeytan'ın kuyusu* gibi bir şey
söylüyordu birileri. O nokta en tehlikeli ve aşması en zor nokta kabul
edilirmiş, zira insan, hayatında bir yandan tevafuklar görür, bir yandan
iyiliği insanlarca takdir edilir, bütün işleri rast gitmeye başlarmış.
Hem sevilirsin, hem *gözün açılmış* gibi olur. Çoğunun orada kaldığından
bahsederler.

Bu adamları gördükçe bunu hatırlıyorum. Cem'an kuyuya girip, sıcak
çamurun lezzetini amplifikatöre bağlamış gibi birbirlerine anlatıyorlar.
Durdukları yerden bu kadar emin olmaları da bunun tezahürü.
