=============
Din ve Üstdin
=============

:date: 2014-11-23 02:18:14 +0200

.. :Author: Emin Reşah
.. :Date:   <>

Din deyince insanın aklına içi dolu veya boş bir takım ritüeller gelir.
Belki sizinkine başka bir tarafı da geliyordur ama dini diğer sosyal
faaliyetlerden ayıran temel vasfı ritüeller gibi görünüyor. Dinin
felsefeyle veya mistisizmle ortak tarafları var ama bu ikisinin de
ritüelleri yok.

Modern zaman bu ritüellerin bir kısmını hoş görüyor, bazılarını pek hoş
görmüyor, ancak genel olarak hepsine karşı bir *anlamsızlık* ithamı
mevcut. Namaz kılan veya dua eden insan için bunlar anlamlı faaliyetler
ancak işi düz mantığa vurduğunuzda bir takım hareketler yapıp, bir takım
dualar okumanın insanın varoluş sebebiyle ne alakası olduğunu anlamak
mümkün değil. Yine de bunları, insanların şöyle veya böyle giyinmesi,
şöyle veya böyle yemesi kabilinden ele almak *demokrasilerin* genel
vasfı. *Başkasına zarar vermediği sürece istediğin gibi yaşa* popüler
bir slogan. *Kimseye bulaşmadığın sürece istediğin kadar yat kalk* yani.

Dindarların pek büyük bir kısmı hüsnütabirlerle bezenmiş bu anlayışa
fit. Kendi sosyal ve ferdi ritüellerini sürdürebildikleri sürece
toplumun *üstdini* onları o kadar da ilgilendirmiyor. İlgilendirmiyor
değil, aslında böyle söylemek yanlış, sadece dindarlar ve gayrıdindarlar
üstdinde mutabık.

Nedir üstdin? Üstdin, toplumun hayat tarzını belirleyen anlayıştır.
Toplumun asıl kurallarını belirleyen düşünce tarzıdır. Toplumdaki dinler
arasındaki çizgileri çizen ve sınırları belirleyen anlayıştır.

On yıldır Türkiye'yi, öncekilere nisbetle daha dindar insanlar yönetiyor
ancak üstdinde bir değişiklik olmadı. Dindarlar belki biraz daha görünür
oldu ama herkesle benzer arzulara, benzer endişelere sahipler.
Üniversite sınavı dindarı için de, gayrıdindarı için de aynı öneme
sahip, bir iş bulup çalışmak hakeza, toplumda (ne demekse) *yer
edinmenin* şartları hala benzer. En fazla, on sene önce inanmıyormuş
gibi yapanların bazısı artık inanıyormuş gibi yapıyor.

Bunun sebebi, düşünebildiğim kadarıyla, kendi özümüzden kaynaklanan bir
üstdinin olmayışı. Etraftan sonuçlarına bakarak bir hayat tarzı
belirliyoruz, bugün bunun adı demokrasi. Yarın dünya faşist olsa, biz de
oluruz, kimse ses çıkarmaz. Dindarımız da, gayrıdindarımız da aynı
derecede uyum sağlar.

Müslümanların asıl kaygısı kendilerine emanet edilen ve ceketlerinin
astarı içinde kaybettikleri üstdinin ihyası olmalıydı. İnsanlara karşı
nasıl daha adil oluruz? Yeryüzünü nasıl daha iyi, güzel, ferah hale
getiririz? Hem doğru, hem iyi, hem güçlü nasıl olabiliriz? Hayat
tarzımızı günlük merakların ötesine nasıl çekeriz ve nasıl yeryüzünün
varisleri oluruz?
