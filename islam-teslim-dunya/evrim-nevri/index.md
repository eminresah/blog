===========
Evrim Nevri
===========

:date: 2014-11-23 02:18:14 +0200

.. :Author: Emin Reşah
.. :Date:   <>

Gündemle alakam markete ekmek almaya gidince gazete manşetlerine
rastgele bakmaktan ibaret şu sıra. O sebeple ayrıntısından haberim yok
ama (hali hazırda Internet'im olmadığı için link veremediğim) bir blogda
ne bakanı olduğunu hatırlamadığım Suat Kılıç'ın Evrim Teorisi'yle ilgili
bir sözü aktarılıyordu. *Evrim'i tabii ki sansürleyeceğim* diye
başlayıp, *yukarıda Allah var* diye biten. (Gündemden bu kadar uzak
olduğum halde konuyu bağlama gayretimi takdir etmelisiniz.)

/Evrim teorisine inanıyor musun?/ diye bir soru var. Bir kere eğer konu
*inanç* konusuysa, hayır, inanmıyorum. Benim inancıma ihtiyacı varsa,
inanmıyorum. Bununla beraber *biliyorum* ki bu teoriden başka türlerin
oluşmasını açıklayan teori yok.

/Yaratılışçılık/ bir teori değil. *Canlıları Allah yarattı* demenin
muhalifinden *cansızları Allah yaratmadı* çıkar ve bu da *yaratışçılık*
denen mevzuunun göründüğü gibi olmadığını işaret eder. Yeryüzündeki
varlıkların bir kısmının yaratılışına Allah'ın özel bir önem verdiğini
düşünen itikat kitaplarından durumuna bir baksın. Ben en son baktığımda
*Allah özenmiş de yaratmış* demek, elfaz-ı küfür arasında sayılıyordu.

Allah canlılar için de, cansızlar için de bir *adetullah* koymuş. Eğer
*canlıların türlere ayrılması* bu adetullahın içinde, belli şekillerde
gerçekleşiyorsa bunu inkar etmek Fizik kurallarını inkar etmek gibidir.
*Onun izni olmadan bir yaprak yere düşmez* diyoruz ama bu yere düşen
yaprağın Fizik kanunlarına riayet etmediği anlamına gelmiyor. *O insana
konuşmayı öğretti* dediğimizde de *insan konuşacak zihni mertebeye
evrimleşti* demekle çelişmeyiz.

Allah'ın yaratması daimidir. Her an yaratmadadır. Tuşlarına bastığım
klavyenin ekrana yazıyı yazdırmasını da, bir bakterinin bölünürken
mutasyona uğrayıp yeni bir tür bakteri olmasını da yaratmaktadır.
İnsanın kalıtımını da, genlerini de, hücrelerinde meydana gelen (ve
adına kanser dediğimiz) mutasyonları da, *insan henüz anılacak bir şey
değilken* meydana gelen milyarlarca türün çiftleşip yeni canlılar
doğurmasını ve bunların bir kısmının yaşayıp, bir kısmının yok olmasını
da o yaratmıştır.

Bilimsel teorilerde içerik açısından sorun olabilir. Bugün New
Scientist'te okuduğum bir haber Neanderthaller'in yok olmasına sebep
olarak büyük av hayvanlarının yok olmasını gösteriyordu. Homo Sapiens'in
ataları balık ve tavşan gibi ufak canlıları yakalayacak kadar zeki iken,
Neanderthaller kaba kuvveti tercih edermiş. Bunu mağaralarda bulunan
hayvan kemiklerine dayandırıyorlar, Neanderthaller'in ortadan
çekilmesiyle, mağaralarda tavşan kemiklerinin artması aynı zaman
dilimine denk geliyormuş.

Şimdi böyle bir bilgiye karşı *hangisi sebep, hangisi sonuç?* şeklinde
itiraz gelebilir. Belki arada hiçbir ilgi yoktur. Belki tamamen
bilmediğimiz bir faktör söz konusudur. Belki şu ana kadar dikkati
çekmeyen bir saik vardır. Belki Neandarthaller arasında çıkan bir
hastalık hepsini kırmıştır, yedikleri bir şey dokunmuştur, depresyona
girecekleri tutmuştur, yeryüzünün ilk soykırımına maruz kalmışlardır,
erkekler kadınları dövünce, kadınlar birlik olup Sapiensler'e kaçmıştır
falan.

Bir başka haber ise Amerika'da bulunan Perry isimli bir zencinin Y
kromozomuyla ilgiliydi. Yeryüzünde yaşayan tüm erkeklerin Y kromozomu,
140.000 sene öncesindeki tek bir insana dayanıyor. *Biyolojik Adem*
diyorlar. Perry'nin Y kromozomu ise bu soy ağacından değil, 338.000 yıl
önceki başka birinden izler taşıyormuş. Bunu insan türleri arasında gen
transferi olmasına bağlıyorlar. Bilinen modern insan fosilleri 195.000
yıl geriye kadar gidiyor çünkü. Bu kadar eski bir Y kromozomunun başka
bir türe ait olması gerekiyormuş.

Bilim modellerle ilerler ve bu modellerin sebep sonuç zinciri içermesi
gibi bir şart vardır. Modeller eksik olabilir, yanlış temellere
dayanabilir, doğrulayacak yeterli gözlem veya imkan olmayabilir. Bununla
beraber modelleri inkar etmek için daha iyi modeller önerebiliyor olmak
gerekir ve bu önerilen modellerin de *yanlışlanabilir* bir takım
iddialar içermesi gerekir.

Evrim Teorisi doğru olmayabilir, tamamen yanlış olabilir, açıkladığı
şeyleri daha iyi açıklayan bir başka model bulunabilir. Bugün ak
dediğine yarın kara diyebilir. Mutasyonların çok da rastgele olmadığına
dair bilgiler ortaya çıkar. Şu an haberimiz olmayan (elektrik gibi) bir
başka enerji türünün canlılıkta rol oynadığı, DNA kopyalanırken ortaya
çıkan hataların belli bir mantığı olduğu ortaya çıkar vs. Bunların hepsi
teoriyi olgunlaştırır, canlılığı açıklamaya yardımcı olur.

/Yaratılışçılık/ dediğimiz akımda böyle bir model var mı? *Allah öyle
yaratmış* dışında söyledikleri bir şey? *Evrim Teorisi doğru değil*
diyelim hadi, *peki doğru olan ne?* Canlıların *adetullah* dışında
kalması mı? Bilimin canlılarla uğraşmaması mı? *Nasıl oluşmuşuz?*
sorusunun cevabının sadece *Allah öyle yaratmış* olması mı? Nedir bu
model?

Böyle bir model yok. Varsa yoksa *milyon sene önce de böyleydi, hala
böyle* diye bir takım fosil resimleri gösterip halk avcılığı yapmak var.
Allah'ın kudreti suyu yokuş yukarı akıtmaya yettiği gibi, canlıları tek
bir kerede yaratmaya da yeter. Bununla beraber su nasıl mecraında
akarsa, canlılar da belli şekillerde oluşur.

Buna *sadece bir teori* diyenler var bir de. *Sayılar Teorisi* de sadece
bir teori ama Internet'te adres çubuğunda yeşil kilit resmi görünce
güvenip alışveriş yapıyorsun. /Sayılar Teorisi sadece bir teori, o
sebeple büyük sayıların asal bölenlerini bulmaya dayanan SSL'e
güvenmiyorum/ diyen birini görmedim daha.

Biliyorum, meselenin en *can yakan* kısmı, (şimdi hatırladım) bakanın da
andığı *maymun* kısmı. *Maymundan geldik* deyince nevri dönüyor
bazısının. *Türkler kurttan, diğerleri maymundan* desen bu kadar karşı
çıkan olmaz, bilakis en birinci evrimciler biz oluruz.

Bir kere *günümüzdeki maymunlarla, iki milyon yıl önceki hominidlerin
atası ortak* diye bir şey söyleyince buradan *senin deden maymunmuş*
anlamı çıkmaz. Alınmana gerek yok. Kitab-ı Kerim'de de (Tevrat'ın
aksine) bir yaratılış hikayesi yok. Olsa da müteşabih kabul edilirdi
herhalde. Mustafa Sabri Efendi'nin dayanmaya çalıştığı *sizi bir tek
nefisten yaratan rabbiniz* ayeti var. O da yanlış değil, insanların
atasının ortak olması evrimle çelişen bir konu değil. Kısacası imanın
şartlarından değil evrimi inkar etmek.

İkincisi ve daha önemlisi şu: Kitabımızda *beni ateşten yarattın, onu
topraktan yarattın* diye kibirlenen biri anlatılır. *Biz maymunla bir
olamayız* diyenlerde bu kibirden işaretler görüyorum. İnsanın *topraktan
yaratılması* tabiri caizse ucuzluğunu anlatmak için temsildir. Bununla
övünüp, sımsıkı sarılacağı herhalde ateşten yaratılanın bile aklına
gelmemişti.

Üçüncü mesele ise şu: Evrim'in yanlış olması dini hiçbir şeyi isbat
etmez. Dindarlar kendilerini biyolojiye karşı konumladıklarıyla kalır.
Genetik bilimi muhtemelen bu yüzyılın *matbaası* olacak. İnsanlara onu
doğru öğretmek için, türler arasındaki farklılaşmayı ve yeni türlerin
ortaya çıkışını da açıklayan bir model gerek. Ya bu model yanlıştır ve
daha iyisini bulmanız gerekir, ya da bu model doğrudur ve anlayışınızı
değiştirmeniz gerekir. Kuşe kağıda kuş resmi basarak kendini
kandırdığınla kalırsın.

Her nesil anlayışıyla imtihan ediliyor. Ya anlayışını hakikate
yaklaştırıyor, ya hakikati anlayışına yaklaştırmaya çalışıyor. Bu
ikinciler hakikat insanların keyfine ve kibrine göre değişmediği için
yaygara ettiğiyle kalıyor. Birincilerden olabilmek lazım.
