==========================
Dinsi Bilim ve Bilimsi Din
==========================

:date: 2014-11-23 02:18:14 +0200

.. :Date:   12695

Bilimle din arasındaki bir fark şu: Bilimde doktrinin teşviki için
faaliyeti kullanıyorsun, dinde faaliyetin teşviki için doktrini
kullanıyorsun.

/Bilimci/ ulaştığı bilginin doğruluğunu, ona ulaşma metodolojisine,
bilimsel metoda bağlıyor. *Dinci* günlük pratiğinin ve ahlakın
doğruluğunu, doktrinin doğruluğuna bağlıyor.

Biri bilgiyi sunmak için metodu kullanıyor ve diğer metodu sunmak için
bilgiyi.

----

Din faaliyeti bilim faaliyetine ne kadar benzeyebilir? Bilimcilerin
bazısı, bilimin *sağduyunun dünyaya tutarlı teşmili* olduğunu söyler.
*Sağduyu* herkeste bulunan düşünme hassası, *dünya* içinde yaşadığımız
yer, *tutarlı teşmil* düşüncemizi dünya ve daha önce düşündüklerimize
uygun geliştirmek.

Açık düşünmek, açık göstermek, açık anlatabilmek. *Gösterilemeyen*
bilimin konusu dışındadır ve ifade edilemeyen gösterilemez.

Dini faaliyet (*Allah'ın huzurunda yaşamak*) ise gösterilmesi mümkün
olmayanla meşguldür. Gösterilebilen, işaret edilebilen put olabilir.
Ancak *gösterilemeyenin* yeryüzünde bir faaliyete, ibadete, kulluğa
vesile olması nasıl mümkün olur?

--------------

Burada birbirinin tersi iki problem var. Bilimin konusu
*gösterilebilen*, bir faaliyet konusu olmaktan çıkar, çünkü artık
*çözülmüştür.* Bununla beraber bilim aynı zamanda bir faaliyet konusudur
ve bu faaliyet *çözülmüş* olanı da sorgulamaya dayanır. Bilimin *gerçek*
diye sunduğu şeyleri kabul etmeden bilim yapamazsınız, ancak onların
gerçek olduğunu kabul ettiğinizde, bilimin temeli olan soruşturmayı (bir
ölçüde) terketmek gerekir.

Din ise, *gösterilemeyenle* uğraşırken, bu gösterilemeyenin,
gösterilebilir işaretleri ve ayetleri olduğunu kabul eder.. Bu işaret ve
ayetler, dünyada *gösterilemeyenin* izi olarak görülür ancak bu
işaretler aynı zamanda, gösterilemeyenin *gösterilemezlik* tarafıyla
(bir ölçüde) çelişir.

--------------

İki örnek: Birden fazla deney yapıp bunların bir şekilde ortalamasını
almanın *bilmediğimiz doğruya daha yakın* olduğunu göstermek mümkün
değildir, çünkü *bilmediğimiz doğruya daha yakın* olduğunu göstermek
için, doğruyu bilmemiz gerekir. Mamafih bilim aradığı gerçeğin (mesela)
iki deney arasında *değişmediğini* kabul eder.

Din ise, Allah'ın emirlerinden bahsederken, ifade edilemez bir varlığın
insanların anlayacağı dilde emir verdiğini ve onların hayatları
hakkındaki fiilinin ifade edilebildiğini söyler. Bir kısmı ifade
edilebilen varlık, *tamamen ifade edilemez* değildir. Bu da hayatımızda
bir fark meydana getirebilen bir tanrı fikrinin eksik olmak zorunda
olduğunu gösterir. Din Allah'ın zatıyla ilgili ifadeler kurmadan günlük
hayatta değişiklik meydana getiremez.

Bilimin faaliyete devam etmesi için soruşturmayı dondurması, dinin
faaliyete devam etmesi için Allah'ın zatıyla ilgili soruların üzerinde
durmaması icap eder.

--------------

Din ve Bilim insan düşüncesinin iki kutbunu temsil eder. Din
kabullerinin soruşturulmasını istemez ancak soruşturmadan ahlaki ve dini
faaliyet mümkün değildir. Bilim tüm kabullerin soruşturulmasını savunur
ancak bazı kabuller yapmadan bu soruşturma işini yapmak mümkün değildir.

--------------

Bu ikisi arasındaki temel farkın, ele aldıkların konuların
*büyüklükleri* olduğu da söylenebilir. Din, tek bir kişiye *nasıl
davranması* gerektiğini anlatır. Bilimin böyle bir iddiası yoktur ancak
bir milyon kişinin akıbetini tahmin edebilir. Dinin bu bir milyon
kişinin davranışı konusunda söyledikleri ise çelişkilidir. Misalen
İslam'ın, *bir* inançsızın akıbeti hakkındaki açıklaması bellidir ancak
*bir milyon* inançsızın, (a) inançsız olmalarına nasıl izin verildiği ve
(b) bu bir milyon kişi arasında büyümüş birinin nasıl olup da tüm
inanç/inançsızlık sorularından sorumlu olabileceği zor cevaplanan
sorulardır.

Bilim ise, misalen belli bir ölümcül hastalığa tutulmuş *bir milyon*
kişinin, %99'unun üç ay içinde öleceğini kesin olarak söyleyebilir ancak
bu hastalığa tutulmuş *bir* kişinin akıbeti konusunda o kadar kesin
konuşamaz. Bir milyon kişinin %1'i 10.000 kişidir ve ele aldığı kişi bu
on binden biri olabilir.

Buradan iki düşünce yanlışına ulaşmak mümkün. *Yanlış teşmil*
diyebiliriz sanırım. Din, bir kişi için söylediğini bir milyon kişiye
teşmil ederken, bilim de bir milyon kişi için söylediğini bir kişiye
teşmil ederken yanlış yapıyor. Düşüncemizin ölçüleri, aynen yer, zaman
ve metinbağı (context) gibi anlamına etki eder. Bunun farkında olmazsak,
yani ifadenin hangi ölçü için geçerli olduğunun üzerinde durmazsak,
yanlış yaparız.

Bir milyon elektronun konumlarını başarılı şekilde ölçebilen, ancak bir
elektronun konumunu belirleyemeyen Fizik, bir topluluğun sağlığı
hakkında kesin ölçümlerde bulunabilen ancak bir kişininki hakkında
yanlış yapabilen Tıp, bir toplumdaki psikolojik problemleri
belirleyebilen ancak bir kişininkini belirlemekte o kadar başarılı
olamayan Psikoloji aynı düşünce tarzıyla hareket ediyor. İş *bireye*
geldiğinde, bilim *dinî* bir dil kullanmaya başlıyor, Fizik için bu
madde ve zamanın tabiatı hakkında test edilmesi imkansız bazı
hipotezler, Tıp için *şöyle yaparsan böyle olur* tarzı isbat edilmesi
imkansız kurallar, diğer bilimlerdeyse, yarım yamalak insan profilleme
veya

Din ise bir kişi için *doğru* olanı, bir milyon kişiye uygulamaya
çalışınca saçmalamaya başlıyor. Hz. Peygamber'e *safha safha* ineni, her
yere ve herkese şamil bir *doktrin* haline getirince çelişkiler ve
sorulardan yakayı kurtaramıyor. Sonra bu doktrinlerin, daha yeni
doktrinlerle çözüleceği gibi bir beklentiyle, *dinde reform* peşinde
koşuyor. *Doğru yaşamanın herkese ve her duruma şamil doktrini yoktur*
deyip, insanlara bulundukları duruma göre karar vermeyi, sormayı,
soruşturmayı öğretmenin mümkün tek usul olduğunu unutarak.

--------------

Buradan çıktığımız yer, bilimsi din ve dinsi bilimden kaçınmak. Adı
elektron da olsa, kedi de, insan da, *tekil* için söylenenle, *bütün*
için söylenen arasında (dilimizin üstünü örttüğü) önemli bir fark
olduğunu görebilmek. Birey için söylenen her zaman *dinî* bir ifadedir,
test edilemez, tekrar edilemez ve yanlışlanamaz. Hayatını *bilimsel*
yaşamaya çalışan da, kabullerini görmezden geldiği dinî bir hayat
yaşamaktadır.

/Bütün/ için söylenense *bilimsel* bir ifadedir ve test edilmesi, tekrar
edilebilmesi, yanlışlanabilmesi gerekir. Dini ifadeleri bütüne teşmil
edince, test edilmesi imkansız bir yere varır ve *neden bu ikisi
birbiriyle çelişiyor?* diye yüzyıllar sürecek tartışmalardan başka
elimize geçen bir şey olmaz.
