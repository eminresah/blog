==============
İmanı Beklemek
==============

:date: 2014-11-23 02:18:14 +0200

.. :Author: Emin Reşah
.. :Date:   <12057 - Wed 22:23>

Ekseriyetin din anlayışında *iman*, *ibadet* için bir şarttır. (*Önşart*
diyecektim, *arkaşart* nasıl oluyor diye düşününce vazgeçtim.) Yapmayı
bildikleri bir takım ibadetleri, misal bir gün için oruç tutmayı, iki
rekat namaz kılmayı, birazcık tesbih çekmeyi, dua etmeyi kalplerinden
geçirirler, ancak bir yandan da kendilerini *o kadar da imanlı*
hissetmedikleri, bulundukları sosyal veya ruhi durum ibadetle yanyana
gelemediği için vazgeçerler. Fazla uzağa gitmeme gerek yok, kendimden
biliyorum.

Ben buradaki meseleyi, ibadet için iman etmiş, imanından emin olmayı
şart görmek olarak anlıyorum. Bir yandan (zayıf bir hadise dayanarak)
iman etmenin, müstakilen kurtuluş için yeterli olduğunu anlatırlar, bir
yandan da ibadetleri sıralayıp, bunlar için imanın *gerekli* olduğunu.
İnsanların da aklına, tabii ki, /madem iman etmiş olmak kurtuluş için
yeterli ve iman ibadetlerin bir şartı, o halde kendimizi neden ibadetle
meşgul ediyoruz?/ sorusu gelir. Bu sorunun ikna edici ve sarih cevabını
henüz okumadım. İnsanlar da pek ikna olmadıkları ve zaten ibadet zor
olduğu için *namaza başlamayı* erteler de erteler, ibadet yükü ağırlaşır
da ağırlaşır.

Bu *sebep, sonuç* ilişkisini tersine çevirmenin daha doğru olduğunu
düşünüyorum. *Kendinize mü'minler değil, müslümanlar deyiniz* hitabının
geçerli olduğu bir kesim var ve aslında *iman* bir sebep değil, bir
sonuç. İnsanlar imanlı olduklarından dolayı ibadet etmiyor, ibadet
ettikleri için imanlı oluyorlar. Bu da *imanın* neden kurtuluş için
yeterli olduğunu söylüyor, evet, eğer *o imana* sahipse, insan
kurtulmuştur, ancak o imana sahip olmak için ibadetle meşgul olması
gerekir. *İmana ulaşmak için* de *neden ibadet ediyoruz* sorusunun
cevabıdır ve dahi neden kimsenin kendi de dahil, başkasının imanından
emin olamayacağını ve bunun devamlı bir mücahade olduğunu anlatır.

Dahası *iman krizi* sadece ibadete soğuk bakanda bulunmaz, şüphe
herkesin kalbinde gelişebilir. İnsanlara *kalbinde şüphe varsa ibadet
etme* demek, *araban yalpa yaptıysa en yakın uçuruma doğru sür* demek
gibidir. Böyle bir durumda *ibadetinde imanını kuvvetlendirmek için dua
et* demek veya *iki rekat da olsa namazını kıl ve daha fazlasına imkan
ve irade için dua et* demek, kişinin imanı veren tek merciye müracaatını
kuvvetlendirmek gerekir.

İnsan şüphelerini zaten bilen rabbine, samimi olarak bu şüphelerden
uzaklaşmak ve hakikati tanımak istediğini beyan ederse, bir cevap
alacaktır. Kalpleri iki kudreti arasında tutandan başka da, okumakla,
dinlemekle, konuşmakla veya araştırmakla onu teskin ve tatmin edebilecek
merci bulunmaz.
