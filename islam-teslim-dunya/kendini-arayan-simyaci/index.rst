======================
Kendini Arayan Simyacı
======================

:date: 2014-11-23 03:41:51 +0200

.. :Author: Emin Reşah
.. :Date:   <12011 - Sat 06:54>

Simyacıların konuştukları dilin aslında kendini terbiye etmekle alakalı
olduğunu ve *felsefe taşı* gibi kavramların metafor olduğu söylenir.
Söyleyen Jung. Schopenhauer de *altını arayan simyacılar çok da değerli
şeyler buldular* derken benzer yolla konuşuyor olmalı, yoksa *neyi
buldular Arthur dayı?* diyebiliriz ama demiyoruz, biliyoruz ki kendini
arayan insan kendi hariç her şeyi bulabilir, buldukları kendinden daha
değerlidir ve kendini bulmak için kendine çok yakındır ve bir insanın
yere bakarak harita çıkarması da, burnuna yapıştırdığı yazıyı okuması da
pek zordur.

Oluş meselesini getirip *hepimiz tanrıyız* sloganına bağlayan bir
konuşmasında Alan Watts, kainatın künhündeki *oyunun* saklambaç olduğunu
söylüyordu. Tanrı kendinden saklanıyor, sonra onu buluyor, sonra yine
saklanıyor, buluyor, yine saklanıyor. Tanrıyı bulduğunu sananların,
sonra onu kaybetmesi mesela... *Tanrı parçacığını* bulduğunu sananların
onu kaybetmesi de diyebiliriz. Kendini tanrı sananların sonradan
sapıtması da denebilir. *Her ne ki o sanırsın, o Allah'a perdedir* de
denebilir. Bu konuda söylenebilecek çok şey var ama hepsinin ortak
noktası *bir doğruyu işaret etmeyen yanlışlar* olması. Normalde yanlış
bir cümleyi alıp, tersine çevirince daha doğru bir cümle elde edersin,
*falanca iyidir* yanlışsa, *falanca kötüdür* daha doğru bir cümledir. Bu
meyanda tanrıyla ilgili söylenenlerin çoğu ise böyle değil, tersine
çevirince de yanlış devam ediyor. *Perde* de yanlış, *perde değil* de
yanlış, *perdenin gerisindeki* de yanlış, *perdenin berisindeki* de
yanlış...

Bu sebeple *zatı hakkında düşünmeyiniz* denmiş. İnsanın düşüncesinde
basıp çıkacağı basamakların hiçbiri doğal basamaklar değil, etrafımızda
*özne olmayan fail* görmüyoruz mesela, *eyleyicilik* bizim için bir
*irade* sahibi olmak da demek. O sebeple *Tanrı vardır* dediğinde de,
*yoktur* dediğindeki kadar basitleştirmiş oluyorsun ve her şeyin *nasıl
olup da olduğu* meselesi aynen yerinde duruyor. *Kuantum alanının keyfi
yetti de Big Bang oldu* demekle, *Tanrı yalnızlıktan sıkıldı ve kainatı
yarattı* demek arasında büyük bir fark yok ve nasıl yaşamak gerektiği
pek de değişmiyor.

/Kişisel Tanrı/ diyorlar hani, sanırım *irade sahibi Tanrı* demek bu,
Ateistler böyle ifade etse belki daha anlaşılır olacak çünkü *personal
God* deyince, sanki mesele bir *kişi* olmasıymış gibi duruyor. *Tanrı
kişi değil* diye cevap verilebilir, zaten *ne kainatın içinde, ne
dışında* derken de buna benzer bir anlam kastedilir, *şahdamarınızdan
daha yakın* derken de. *Tanrı bir kişiliktir* ile *Tanrı kişilik
değildir* arasında ise gidip gelinecek sonsuz nokta var, Tanrı'nın
hangisine saklandığı, ve oradan sonra hangisine saklanacağı ise *sırrın
sırrı* olarak yesyerinde duruyor.

Tanrı konusunda uzlaşamasak da, hepimiz kainatı saran bir düzenliliğin
farkındayız. Bunu kimimiz hayatımızda, kimimiz kitapların arasında,
kimimiz matematikte, kimimiz kuantum alanlarında, kimimiz yıldızlarda ve
kimimiz denizin derinliklerinde arıyor.

Arıyoruz, bulduğumuzu sanıyoruz, her şey değişiyor.
