======================
İslam'ın İç Meseleleri
======================

:date: 2014-11-23 02:18:14 +0200

.. :Author: Emin Reşah
.. :Date:   12408

*Not: Bu yazı yaklaşık 150 gün önce, Mısır olaylarından ve son Cemaat
vak'asından önce yazıldı ve bunlarla doğrudan alakası yok ama bu
dertlere de uygulanması mümkün.*

İnsanın başına gelenler için suçlayacağı biri olduğunda, kolay yolu
tercih edip, suçluya yaftayı yapıştırır ve kendine *acaba bende bir
yanlışlık var mı?* sorusunu sormaktan kurtulur. Müslümanların bazı
konulardaki hali buna benziyor.

Suçlu aradığımız zaman buluyoruz. *Batı* diye bir düşman var mesela,
ayağımıza daş değse ondan biliyoruz. Hususi olarak *İsrail* var,
neredeyse *yarı Tanrı* mertebesinde, yeryüzündeki hemen bütün
kötülüklerin anası olarak takdis edilmesine az kalmış. Bunun gibi
sayılabilecek pek çok mihrak var.

Bu *dış meseleler* anlaması ve sınıflandırması kolay, bizi kendi
içimizdeki iç meselelerle uğraşmaktan da uzak tutuyor. Şikayet etsek de,
kafa konforumuzu sağladıkları için memnun bile olabiliriz. *Batı'ya
küfretmenin dayanılmaz hafifleticiliği.*

*İç mesele* dediğim sorumluluğu başkasına atamayacağımız meseleler,
müslümanları içindeki yarılma, yorgunluk, özenti, yaranma, kuşku ve sair
hislerin doldurduğu haller. Bu meseleler yokmuş gibi yapmak,
müslümanların ekseriyetinde genel kabul görüyor. Bu meseleleri görmek
yerine, bunların oluşturduğu sonuçlar hakkında kafa patlatmak daha kolay
ve güvenli çünkü. *Ezber bozmaktansa, kafamızı gömmeye devam edelim.*

Bu meselelerin bahsini açmadan önce, iç meselenin ne *olmadığını* işaret
etmekte fayda var. Bugün müslümanlarla ilgili görünen en önemli dert,
mesela, *geri kalmışlık* meselesi. Ancak bu geri kalmışlıktan şikayet
edenlerin hemen hepsindeki *inançsızlara yaranma* hissi ve dünyevilik
merakı, gelişmemişlikten daha büyük bir dert bana kalırsa. Müslümanların
dünyevi ölçülerde geri kalmış olması bir sorun, ancak bu sorun daha
başka sorunların *sonucu* ve müstakilen gelişmemişlikle uğraşmanın bizi
götürdüğü *İslam kültürü zaten gelişmeye uygun değil* gibi bir düşünce
olabiliyor.

Geçmişe dönüp, *müslüman ülkeler neden geri kaldı?* diye sorduğumuzda
alabileceğimiz pek çok cevap var, sömürgeciliği sağlayan tarzda köle
ekonomisinin İslam'da mümkün olmayışı mesela bir cevap olabilir, ticaret
yollarının dışında kalmak hakeza veyahut propagandanın söylediği gibi
*İslam'ın bir Reform süreci yaşamamış olması* da anılabilir. Ancak bu
soruyu soranların aradığı cevap hemen her zaman *yeterince
dünyevileşmemek* gibi bir yere çıkıyor, o cevabın da ardında *bırakıp
gidelim bu dini, zaten bizi de geri bırakıyor* gibi bir anlayış
sırıtıyor.

Buna benzer mesela *müslümanlar neden yeterince demokrat değil* gibi
sorular da var. Genelde Batı ve dünyevilik eksenli bir takım *idealler*
belirleyip, bununla müslümanları hesaba çekmek. Müslümanların *demokrat*
olmak gibi bir vazifeleri varmış gibi veya keyifli ve eğlenceli kimseler
olmaları beklenirmiş gibi.

Bunları *iç meseleler* olarak görmüyorum. Eğer bir soru zımnen
*inançsızlara yaranma* içeriyorsa, o müslümanların değil, soruyu soranın
meselesidir. Neticede İslam kisra saraylarının arka bahçelerinde,
dünyanın ekonomik merkezlerinde, hadsiz zenginliğin hüküm sürdüğü
topraklarda değil, çölün ortasındaki ücra bir kasabada doğdu. Oradan
doğup, sarayları ve sahibi gümüş kaşıklıları ve onların ordularını yerin
dibine soktu ancak gaye o zenginliğin kendisi değildi. Bugün *peygamber
dini politik ve ekonomik gayeleri için uydurdu* demek kolay, geriye
bakıp noktaları birleştirmek de eğlenceli olabilir, ancak miladi 600
senesinde yaşayan hiç kimse, yüz sene sonra Müslüman ordularının
İspanya'ya atlayacağını tahmin edemezdi ve bunun *dünyevilik* veya
*yağma* için olduğunu söyleyenin azıcık izana ihtiyacı var.

Hasılı buradaki derdim, İslam'ı inanmayanlar nezdinde daha muteber
kılacak ve bizi her gün okuduğumuz *İslam geri kalmış bir din* alt
metinli haberlerin karşısında daha ferahlatacak bir diskur değil. Varsın
beğenmeyen beğenmesin, biz iyi olduktan sonra *kınayıcıların kınaması*
mühim değil.

En doğru İslam
--------------

Müslümanların bölünmüşlüğünden şikayet eden herkesin kafasında *İslam'ın
ne olduğu* ile ilgili net bir cevap var ve bu şikayetin sonu hemen her
zaman *müslümanlar benim anlayışımda birleşsin* gibi bir yere çıkıyor.

*Bütün mezhepleri birleştirecek tek mezhep* diye yola çıkıp, mezheplerin
sayısına +1 ilave edenleri tarih boyunca yaşadık, hala yaşıyoruz.

Bu önemli bir mesele, çünkü aslında *İslam* dediğimizin ne olduğunu
kimse tam bilmiyor. Kimisi için hayli spesifik inanç, ibadet ve davranış
kurallarıyken, kimisi kültürünün parçası olarak görüyor, başkası falanca
kaynakları İslam'a dahil görürken, beriki onların İslam'ı bozduğunu
söylüyor.

Dini tartışmaların, ilke olarak ancak *yeni vahiy* ile çözüleceğine
inanırım. Biri *rüyamda peygamberi gördüm, bana şöyle şöyle dedi* dese
bile o insana itibar etmek mecburiyetinde değiliz. Herkesin önündeki
kaynaklar da belli ve kimi ne kadar dikkate alacağına herkes kendi karar
veriyor. O sebeple dini doğruların tartışmasını yapmanın pek bir faydası
yok. Peygamber aleyhisselamı karşımızda konuşturmayacak veya Cibril-i
Emin'i getirmeyecekse, birinin söylediği *tefsirlerden bir tefsir*
olabiliyor ancak. Falancanın çok alim bir zat olması da, ancak onun
bildiklerini muteber kabul edenler nezdinde geçerli.

İnsanlar kendi söylediklerinin, neticede kendi tefsirleri olduğunu ve
bunun o kadar da kesin olmadığını unutunca, birbirini kırmaya,
uzaklaşmaya başlıyor. Mesele tefsirin doğruluğu, yanlışlığından ziyade,
kavganın tefsirin ötesine geçmesi.

Elbette bazı tefsirler ve ictihadlar diğerlerinden daha doğru. Bununla
beraber hangisinin doğru olduğuna karar vermek uzun tartışmalardan
fazlasına ihtiyaç duyuyor. Bir gün, her anımızın kaydolduğu kitabı
okurken herhalde ictihadlarımızın ve tefsirlerimizin ne kadar doğru
olduğunu öğreneceğiz; bununla beraber dünyada bu meseleyi kavgayla
çözmenin bir yolu yok.

Doğru mezhebin ve anlayışın dünyevi işaretleri yok mu? Var. Adamın
halini vicdanınıza sormak, *bu adamı neden seviyorum?* demek, bu
sevginin ne kadarının kendi tembelliğimizden ve bahane uydurma
merakından, ne kadarının üstünlük ve farklılık kaygısından, ne kadarının
imandan olduğunu takip etmek mesela uygun bir yol olabilir. Bunlardan
ayrı bir de Allah'ın sünnetinde adillerin adil olmayanlara, hakikate
yakınların, uzak olanlara galip gelmesinden de anlaşılabilir. Ektiği
tohumdan, verdiği meyveden de anlaşılır.

Bununla beraber bunların da tek bir cevabı yok. *Vicdanıma sordum,
falanca hoca çok güzel konuşuyor* diyen insana, *hoyt, nasıl bir
vicdanmış o* diye cevap verilmez. Herkes kendi fani fikri ve ferasetiyle
bir cevap arıyor ve benim fikrim ve ferasetim de fani. O sebeple sonunda
sen/ben kavgasına dönecek tartışmalara zaman ayırmaya lüzum yok.

Bu bölünmüşlüğün ilacının da *herkesi birleştirecek tek mezhep, cemaat,
vs.* olduğuna inanmıyorum. Kitab-ı Kerim'in *onlar birbirlerine karşı
merhametlidir* hükmü yeterli. Azıcık merhametli olur ve herkesin
karanlıktan çıkmak için yol aradığını ve bazısının duvara çarpması
muhtemel de olsa farklı yollardan gideceğini kabul etmek yeter.

Herkesin kendi tefsiriyle, ictihadıyla İslam'ını rahat yaşayabileceği
bir yerde buluşmak daha makul ve makbul. Biri *Kur'an'da sadece şarap
yasağı var, şarap dışındaki içkileri sarhoş olmadan içmek haram değil*
şeklinde bir ictihad seslendirdiğinde, bunun için *vay kafir, içkiyi
helal sayıyor* demeyecek bir ihtimam ve sabır. Kendini müslüman sayana
*hayır değilsin* demeyecek izan.

Elbet bazı *müslümanlıklar* diğerlerine göre daha zayıf, daha güçlü,
daha zor, daha kapsamlı, daha dar, daha kültürel, daha kaynaktan, daha
aklî veya daha naklî olacaktır. Nihayetinde eğer İslam doğru din,
falanca mezhep de doğru mezhepse, Allah'ın onu diğerlerine üstün
kılacağını kabul edebiliriz. Fikrime uymayan ve çok eleştirdiğim
müslümanların da daha doğru olması mümkün, o zaman ben yanlış ve onlar
doğru olacak, şimdilik ikimiz de bilemiyoruz.

Üretim ve paylaşım
------------------

Mülkiyet ve onun tasarrufu meselesini, insanlar nedense veri olarak
kabul ediyor. İslam'da mülkiyetin *temel bir hak* olduğundan bahsedecek
kimse çoktur, buna *bir ölçüde* ben de kaniyim. Bununla beraber zamanın
getirdiği meselelere ezberden verilen cevapların pek de cevap olmadığını
da söylerim.

Bugün müslümanlara ekonomik konulardaki çözümlerini sorarsanız, iki şey
söylerler. Birincisi *zekat* ikincisi *faiz yasağı.* Bu ikisi de, evet,
kıymetli ve uygulandığında harika sonuçları olan ibadetler. Bununla
beraber modern zamanların getirdiği sorunlara doğrudan çözüm
sunmuyorlar.

Zekat vergi sisteminin olmadığı bir zamanda, insanların sadece gösteriş
için birbirine yardım ettiği bir devirde, onları Allah'ın rızasına
yönlendirdi. Kur'an-ı Hakim, namazın kaç rekat olduğunu anlatmadığı
gibi, zekatın da oranını da belirlemedi. Altın ve benzeri menkul
kıymetler için %2.5, tarım ürünleri için %10 gibi oranlar daha sonraki
fakihler tarafından belirlendi.

Bugün bazıları bu oranların anlamsız olduğunu söylüyor ama bir oran
olması gerektiği açık. *Elinizdeki her şeyi dağıtın* da Kitab'ın koyduğu
ölçüye uygun değil ve dahası müslümanların bir sermaye birikimi
olacaksa, onlara zekatın ne kadar olduğunu söyleyecek biri lazım.
*Gönlünden geçen* demenin de pek bir makul tarafı yok, *gönlümden tası
tarağı satıp dağıtmak geçiyor ama evde ekmek bekleyen var* diyene de
cevap verebilmek gerekir. O sebeple müslümanların zenginliğini diline
dolayanlar, ellerindeki daha uygun kıstasları ama net kıstasları
söyleyebilmeliler.

Bu işin birinci kısmı. İkinci kısmı şu: Müslümanların sermaye sahibi
olmasına temelden karşı değilsek, bu sermayenin getirdiği sınıflaşmaya
da karşı olamayız. Yok eğer müslümanların sermaye sahibi olmasına
karşıysak, sermayenin düzenleyiciliğini neyle ikame edeceğimizin de
cevabı olmalı. Sosyalizmden fazlasıyla etkilenmiş ama ajitasyon dışında
söyleyecek lafı olmayan bir takım *zihni kapalı* zevatı ciddiye
almadığımdan ve sermayenin ekonomik düzenleyiciliğini ikame edecek
herhangi bir alternatif güç bulamadığımdan sınıflaşmanın kaçınılmaz
olduğuna inanıyorum. Velev ki mülkiyet olmasın, birilerinin üretimi
belli bir iktidara dayanarak düzenlemesi gerekir ve *para*, bu
minvaldeki iktidar kaynaklarının en opak/görünür/bariz olanlarından
biridir. Onun yerine ikame edilecek, mesela bürokratik otorite vs. gibi
diğer kriterlerin hiçbiri bu kadar net değil.

Bununla beraber sınıflaşmanın hangi kriterle oluşacağını belirlerken
adil olmak mümkün. Sınıfları ortadan kaldıracağını iddia edip, başka
şekillerde yeniden üreten *ideallerin* değil, sınıfların doğru şekilde
tanzim edildiğinden, net kuralların herkes için uygulandığı ve yanlış
yapanın düşüp, doğru yapanın çıktığı, işin ehlinin iş üzerinde
belirlendiği, kimsenin temel ihtiyaçlarının endişesine kapılmadan
yaşadığı bir hedefi gaye edinmek mümkün.

Bunun için çalışan pek kimse görmedim. Müslümanların arasında
gördüklerim, ya *kolaycı Liberal* cinsi, *dünya nasılsa öyle devam
etsin*, *bırakınız herkes istediği gibi temlik etsin* kafası, ya
*slogancı İslamcı*, *herkes zekatını verse her dert çözülür*'cü veyahut
bunun üstüne *başarısız Sosyalist*, *İslam ilk sosyalist düşüncedir,
Marx yaşasaydı müslüman olurdu* kafasından lafı sonunda ajitasyona
bağlayan adamlar.

Bu mesele çözülmeden, müslümanların *dünyaya alternatif* olma ihtimali
yok, çünkü mesele gelip, kimin neye ne kadar sahip olduğu meselesine
dayandığında ne söyleyeceğini bilmeyen insanlardan en fazla başkalarının
fitne kuklası olabiliyor.

Yönetim
-------

Dünyayı farklı algılayan insanları nasıl bir hedefe doğru
yönlendirebilirsiniz? Yeryüzünde hangi maksatla bulunduklarına dair bir
ittifakları yoksa zor ancak her insan arasında ortak bir hedef vardır:
Barış.

İnsanlar arasında kavga çıkarmadan hayatı idame ettirmede İslam'ın
tecrübesi yaşayan tüm düzenlerden daha uzun. Bunda, tabii ki, tek bir
İslam'dan bahsedemiyor olmamızın da etkisi var ancak Hint Okyanusu'ndan,
Atlas Okyanusu'na, Rusya'dan Habeşistan'a İslam'ın ve diğer kültürlerin
hala yaşadığına bakarak, en azından barış hedefini gerçekleştirecek
fazilette yöneticiler yetiştirmiş olduğuna kanaat edebiliriz. Tarih
boyunca her zaman vuku bulmuş mücadelenin ötesinde, İslam'ın yaşadığı
topraklarda temelde barış hükümran olmasaydı, bu kadar zamanda ya İslam,
ya diğerleri ortadan kalkmış olurdu. Amerika'nın 250 senelik tarihinde,
Kızılderililerin ne hale geldiğini görüyoruz. Osmanlı Devleti'nin
Balkanlarda, benzer süredeki hakimiyetinin ise böyle bir sonuca yol
açmadığının farkındayız ve Ermenileri ortadan kaldıranlar, daha ziyade
yöneticilerin ırkçılık kolaycılığına sapmasıydı. Bugün Ortadoğu'da hakim
kültür İslam olduğu halde, Nusayrisinden Hristiyanına çeşitli inançlar
hala yaşıyorsa, Müslümanların diğerlerine genel bir düşmanlığından söz
edilemez.

O sebeple tarihi olarak İslam'ın *barışçıların dini* olduğunu söylemek
mümkündür. Savaş, bu *barışçılık* vazifesinin şartlarından biridir.
Çünkü günümüzde de, geçmişte de, güçlü devlet cihazları olmadan barış ve
savaşabilme kabiliyeti olmadan güçlü devlet cihazı olmaz.

Devlet cihazının güçlenmesi ise, ancak adaletle mümkün çünkü devletlerin
gerçek tek sermayesi yönettikleri insanlar. Onların arasında iyiyi
kötüden ayıracak, iyileri kötülere üstün kılacak bir sistem üretmediği
sürece siyasi mekanizmaların güçlenmesi mümkün değil.

Bunun *nasıl* olacağı ise, tabii, zor bir soru. Birincisi insanlar için
*iyilik* derken neyi kastettiğini ve ikincisi bu iyiliğe ulaşmanın
cihazlarını açıklamak lazım. Eskiden, *mü'min ve adil hükümdar* cevabı,
ikisine de yeterliydi. Artık tek bir yöneticinin başa çıkabileceği kadar
basit bir dünyada, basit aktörlerle yaşamadığımız için bu soruların
cevabını verebilmek de o kadar kolay değil.

Buna rağmen şunu söylemek mümkün: İnsanların ekseriyetinin kendini rahat
hissedeceği, temel ihtiyaçlarının kaygısını duymayacağı, becerileri
yönünde çalışabileceği bir sistem gerekli. İslam'ın bu konuda
söyleyeceği nedir? Halihazırda, kendini Liberal Demokratik dünya
düzenine veya totaliter bir takım hayallere kaptıran iki kutba da uzak
duracak, her ikisinden de daha ayakları yere basan ve *yerli* ne
söyleyebilir?

Bu üç konu, *İslamcılık* denen meselenin de üç temel problemini
oluşturur. Bunlara net cevaplar verebilmek, tüm fikir maceramın hedefi
sayılabilir ve o sebeple bu konularda mırın kırın edenlerin, söylediği
diğer sözlerin nezdimdeki değeri bir yere kadardır.
