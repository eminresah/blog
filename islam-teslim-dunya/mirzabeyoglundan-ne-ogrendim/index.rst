==============================
Mirzabeyoğlu'ndan Ne Öğrendim?
==============================

:date: 2014-11-23 02:18:14 +0200

.. :Date:   12706

.. role:: math(raw)
   :format: html latex
..

*Okuyalım da üslubum düzelsin* diye Kültür Davamız'a bir bakayım dedim.

--------------

    "Oluş" olmadan "varlık" olmaz... Varlığı "oluş-hareket" saydığımız
    takdirde de, herşey değiştiği için değişenleri birbirine bağlayacak
    süreklilik kalmaz ve sürekliliğe bağlı olan zaman açıkça kalır.
    Zamanın bütün teşkil etmesi, değişmenin değişmezlik içine yerleşmesi
    gerekir... Bugün modern fiziğin hesabı içine aldığı ve eşyanın
    dördüncü buudu olarak onsuz eşyanın olamayacağını ispatladığı zamanı
    değişmenin değişmezlik içine yerleşmesi hâlinde şuurda yaşıyoruz;
    hatırlamak ve ümit etmek, zamanın "geçmiş" ve "gelecek" denen iki
    buududur. Fakat şuurun devamlı olan hâli ile zaman üstüne
    yükseliyor, ezeliliği ve sonsuzluğu hissediyoruz; böylece de zamanı,
    sonsuzluk ve ezelîlik içine yerleştiriyoruz. (Kültür Davamız s. 73)

--------------

Varlığı "oluş-hareket" saydığımız takdirde, zaman açıkta kalmaz. Zaman
sürekliliğe bağlı değildir çünkü, harekete bağlıdır. Hareketten bağımsız
bir bilinç için zaman yoktur. Süreklilik ise, zamana bizim atfettiğimiz
bir özelliktir. Onun sürekli olup olmadığını bilmiyoruz. Bir videonun
dondurulması gibi, kainatın dondurulup yeniden başlatılmadığından emin
değiliz. Biz zamanın içinde olduğumuz için zaman sürekli, zamanın
dışından biri için zamanın sürekliliğinden bahsedebilir miyiz?

İnsanın zamanın üstüne yükselmesi, yine ona *basarak* mümkün. Eğer
yeryüzünde biri zamandan tamamen müstağni olsaydı, biz onu tanıyamazdık.
Çünkü bizim bilgimiz, zamanın bize sunduğuyla, onun bize teker teker
gösterdiğiyle sınırlı. *Ruh* diyenin hayalinde (maddi!) duman canlanması
gibi, *zamanı aşmak* diyenin de hayalinde bir hareket canlanıyor ve
burada, zamanı aşmadığını ancak onun *hayalini* taşıdığını görüyoruz.

Şuurun hali devamlı değil. Şuur kesintili. İnsan zihni, karanlıkta bir o
yana, bir bu yana sallanan el feneri gibi yolunu arıyor. Bu sallantının
devamlı olduğunu düşünüyoruz. Ancak düşünce her zaman *bir konuyla
ilgili* olduğuna ve *bir **şeyi** düşünmeden düşünmek* diye bir imkanı
olmadığına göre; sallanan el fenerinin bir noktada sabit kalmadığını
görüp, şuurun devamlılığının sağlam bir iddia olmadığını farkedebiliriz.
Şuur, zamana vasfını vermiyor, el fenerinin sallanmasının sebebi zaman.

--------------

İslamcı düşüncenin Türkiye'deki en büyük mütefekkirinin ilk eserlerinden
birine yapılmış tefeülden çıkan bir paragraf. Mirzabeyoğlu bana öğütecek
buğday bulamadığı için kendini eriten bir el değirmenini ilham ediyor.
Daha hızlı döndükçe meseleleri aşacağını, daha derin yazarak
*kurtulacağını* ve hatta *kurtaracağını*, biraz daha yükselirse
bulutlardan kurtulup güneşe erişeceğini düşünen adam.

--------------

Kendi kendine ormandan çektiği kütükleri yontup, bir şeyler inşa etmeye
koyulmuş, siyah sakallı bir adam vardı. Ben onu uzaktan seyrederdim.
Zaman içinde dilden dile bu adamın bir *saray* yapmakta olduğu ve köyün
ağasına karşı ayaklanacağı dedikodusu yayılınca jandarma geldi, onu
tutup götürdü. Gidişi olaysız olmadı. O günden sonra ormanda kendi
kendine de olsa ev kurmanın, insanlara batacağını düşündüm. O zamandan
beri derenin kıyısında taş sektiriyorum.

--------------

Mirzabeyoğlu'ndan öğrendiklerim, onun öğretmeye çalıştıkları değil.
Belki öğrettiğine memnun olacağı şeyler de değil ama yine *Kültür
Davamız'dan* bir alıntının alıntısı:

    "Bir şey söyleyelim, bir şey söyleyelim! Müsbet bir hamleyi andıran,
    haysiyet vâdeden, boşlukta mekân işgal etme hassasına istekli olan
    bir şey söyleyelim. İsterse o şey yanlış olsun. Söylenişindeki
    ihtiyaç doğru ya! Bir şey söyleyelim de, başkasının fikrini tashih
    etmeden kendi fikrini bulamayanlar, bizi düzeltmek suretiyle hiç
    olmazsa bir teşhise varsın."

--------------

Birkaç senedir kitaplarını yavaş yavaş okuyup, anladığımı yazmayı
planlıyordum. Bir nev'i şerh. Sonradan şerh düşecek kadar fikren aynı
dünyada olmadığımı farkettim.

--------------

Ondan *kendini öğüten değirmen taşı* ilhamı alışımın en büyük sebebi,
*lisan* üzerindeki tefekkürünü tüm alanlara uzatacak kadar esnetmesi.
Bütün kitaplarında Arap ve Osmanlı dil külliyatından kaynaklı fikir ve
işaretler var. Bunların *bedahet* halde sunulması, *tartışılmaz* bir
*Mutlak Fikir* olarak kayda geçmesi tüm meseleleri lisanın özü çamurla
oynanan muhavereden koparıp, konuşulması hassasiyet gerektiren bir
kristale çeviriyor.

Lisan üzerindeki bu tartışılmazlık, hikmetin doğrudan *Allah'ın kitabı*
kaynaklı olmasından. Mirzabeyoğlu'nun düşüncesi İslamî geleneğin, sözle
ilişkisinin bu zamandaki zirve noktası. Eğer *Allah'ın sözü*
yanınızdaysa, tabii ki, onun serdiği hikmetleri, sözün iç ilişkilerine,
kelimelerin köklerine, mana vechelerine bakarak aramak en *uygun
görünen* yol. Ancak bu uygunluk, insanı her zaman uygun fikre
götürmüyor.

Sarih olmak yerine, remz ve işaretle konuşunca, evet, *yüksek fikir*
serdetmiş olursunuz. Bu işaretler, matematikteki değişkenler gibidir,
mesela :math:`a+b \leq a+b+c` diyen bir matematikçi doğal sayılar için
*her zaman doğru* konuştuğunu bilir. (İki doğal sayının toplamı, üç
doğal sayının toplamından küçük veya eşittir.) Biz burada :math:`a`,
:math:`b` ve :math:`c`'ye hangi doğal sayıları yazarsak yazalım, doğru
bir kural elde etmiş oluruz. Mirzabeyoğlu da lisanı kullanırken, böyle
bir *genellik* vermeye, *soyutları ifade edeyim, somutları siz
tamamlarsınız* demeye yazıyor.

Bunun her zaman doğru bir yol olmadığını, *fikir adamının* doğru
sınırlamalar, vazıh ve *yanlışlanabilir* fikir üretmesinin daha önemli
olduğuna kanaat ettim. Yukarıdaki ikinci alıntı, memlekette pek alışık
olmadığımız bir tevazuyu gösteriyor, mamafih eğer insanın fikri ve
üslubu *yanlışlanamaz* ise, *birileri beni yanlışlayarak doğruyu bulsun*
demenin manası yok.

--------------

İkinci mesele cifr ve ebcedin gereğinden fazla kullanımının insanı
sürüklediği dünya. Kelimeleri ve sahip oldukları (etimolojik, cifrî vs.)
ilişkileri, hikmet kapısını açan maymuncuklar gibi görme eğilimindeyim
ancak her maymuncuk her kilidi açmaz ve insanın *ulaştığını sandığı*
yeri, zahirde de deneyebilmesi gerek.

Ayrıca maymuncuk, kapıyı açmak için *doğru* araç mıdır ve neden anahtar
yerine kullanılır, bunun hesabını verebilmek lazım.

Bu yolla açılan kapıların ardındakiler zahirde karşılığı olamayacak
kadar *derin* ise, insanın hiç bahsetmeden susması, *pazar* alanına
getirmemesi gerek. Allah kimisine varlığın özünden tattırmış, tüm oluşun
sırrından işaretler vermiş olabilir, bununla beraber bunu insanların
önüne lisanı kullanarak doğrudan veya telmihler yoluyla getirmeye
çalışmak, hem kendine, hem hikmete, hem insanlara yazık etmek demek.

*Hakikati bulduğunu iddia eden* insanların bazısına *ne yapalım?* diye
sorduğunuzda, normalde yapmanız gereken *ahlak* ve *ibadetin* ötesinde
bir şey söylemezler. Bunun sebebi bu insanların izahı imkansız olandan
bahsetmek yerine, sâili hakikat *seyahatine* hazırlamak istemeleri.
Hakikate giden bir adres tarifi veremeyiz, ancak elinle iyiliği işaret
edip *şu tarafa doğru git* demek mümkün.

Mirzabeyoğlu *hakikate giden yol tarifi* vermek adına, haritaya çeşitli
işaretler kondurmaktan, yol üzerinde geçilen yerlerin fotoğraflarını
sunmaya pek çok değişik usul deniyor. Velakin onu anlayan varsa, yine o
adresi bilenden başkası değil. (Ben değilim mesela. Tilki Günlüğü'ndeki
kelime listelerini anlayan biri olmak isterdim ama değilim.)

Bu manada *anlaşılmıyorum* şikayeti de biraz tuhaf aslında. Bir insan,
ancak çevresinde gördüğü, kafasına takılabilen, hayatında yer edebilen
meseleleri ve çözümleri *anlar.* Diğer kısımları ezberleyebilir,
başkasını taklit edebilir, bununla beraber *anlamak* dediğimiz , sadece
zihnen belli düşüncelerin resm-i geçidi değildir. O sembollerin insanın
algısında da bir şeylere tekabül edebilmesi gerek. O da ancak tecrübeyle
olur.

--------------

Üçüncü derdim de tecrübenin manadaki etkisini görmezden gelmeye sebep
olan *İdealizm* tarafı. Necip Fazıl ve Mirzabeyoğlu'ndaki *Ruhçuluk*,
*Keyfiyetçilik* veya *İdeler Dünyası* etkisi, bir noktadan sonra *ne
söylersen gider* anlayışına dönüyor.

*Ben hakikati buldum, mağaradan çıktım, o halde hakikat benim
söylediğimdir* şeklinde bir girizgah, insanı zahir aleminin fenninden
uzaklaştırır. Bu bilgi olmadan, söylediğiniz sözün zahirdeki etkisi de,
sadece *eğlencelik* olabiliyor. İnsanlara *vay arkadaş, ne kadar derin*
dedirtmek bir şey, onları gerçekten salaha yöneltmek başka bir şey. Bu
ikincisi için dünyanın zahirdeki ilişkilerini, insanın ne çeşit bir
*hayvan* olduğunu bilmek icap ediyor.

Bu *ruhçuluk* meselesi kafama zamanında da çok takılırdı. Şimdilerde çok
daha *materyalist* sayılırım ve *ruhçuluk* dedikleri beni hiç
cezbetmiyor. Müslümanlarda, herhalde maddi ölçülerdeki gerilikten
kaynaklanan *maddiyatı reddetme* geleneği ne zaman başladı merak
ediyorum ancak bildiğim kadarıyla Hz. Peygamber ﷺ zamanında yoktu.

Kitab-ı Hakîm'i okuduğumuzda, pek de bugünkü gibi bir *ruhçuluk* kokusu
almayız. Bunun *ruhçuluk* tarafındaki cevabı, *o Kitap öyle okunmaz*
şeklinde oluyor ama yine de bu işte bir tuhaflık var. Akidemiz mesela,
yeniden dirilmenin sadece ruhen değil, bedenen de olduğu yönünde ve
Kur'an-ı Kerim'in bugün anladığımız manada bir ruhtan bahsetmeyişi ve
*ruh* kelimesinin her zaman Cebrail'i işaret etmesini de ekleyebiliriz.
Yani *ruhçuluk* dediğimiz şey İslam'ın doğal olarak desteklediği bir
kavram değil.

Ayrıca ruhu bedenden ayrı ele almanın, *ruha ayrı bir beden vermek* gibi
bir sorunu var. Malum bazı filmlerde *ruh* bir şekilde tasvir edilmek
zorunda kalınınca, beyaz bir duman bulunur. Bu beyaz duman,
görülebildiğine göre, tanım itibariyle bir *bedendir.* Bir insan
bedeninden, beyaz dumanlı başka bir beden ayrılır ve insan ölmüş olur.
İnsanın *canı*, organlarından ayrı bir beden oluyor yani.

Mirzabeyoğlu'nun (tabii ki!) buna inandığını iddia edecek değilim. Ancak
*ruhçuluk* üzerinde, sanki bedenden ayrılabilir bir şeymiş gibi
tafsilatlı açıklamalar yapmanın etkisi de biraz bu. Bir yazılım, bir
bilgisayardan ne kadar ayrılabilirse, ruh da maddeden o kadar
ayrılabilir. Çalıştıracak bir bilgisayar olmadan yazılım neyse, ruh da,
beden olmadan odur. *Yok* diyemeyiz, ancak kendi başına ele alınabilecek
değildir. Bir insan, bilgisayar olmadan program yazabildiği ölçüde, ruh
hakkında bedenden ayrı sözler söyleyebilir.

Şimdi bu dualizmin getirdiği arızalar bin türlü. Dualizm, çünkü, evet,
*her şey ruhtur* deyince bir monizm va'zetmiş oluyoruz ancak maddeyi ve
kanunlarını inkar edemediğimize göre, *madde ruhtur* demenin de, iki
ayrı doğal kanun olduğunu varsaymaktan farkı yok. Bu da felsefî duruşu
farklı olsa da, *pratikte* bir dualizme sebep oluyor.

Bu dualizmin (Kartezyen dualizm veya *halk* dualizminden) *arıza üretme*
açısından farkı yok. *Ruh maddeyi nasıl kontrol eder?* sorusunun
cevabını vermek, veya *bedene enjekte edilen hormon, ruha nasıl tesir
eder?* sorularıyla meşgul olmak ve bunları cevaplamak gerek. Belki, uzun
tahlillerden sonra, yukardaki yazılım analojisinde buluşuruz, ancak o
zaman kendimizi *ruhçu* diye kandırmaya ne gerek var?

--------------

Dördüncü mesele ise siyasi. Sadece Mirzabeyoğlu'nun fikrinde değil,
*İslamî* denince akla gelen tüm kalem sahiplerindeki bir problem:
İdealizm tasavvufla birleşince, içinden çıkılmaz bir *hayal dünyası*
sunuyor. Biz bir yandan bu hayal dünyasında yaşamaya devam ederken, bir
yandan da gerçek dünyadaki halimizi anlamaya çalışıyoruz.

Mirzabeyoğlu da bu *gerçek dünyayı* dönüştürmek için *ihtilal* peşinde
koşanlardan. 99'da hapse girmeden önce (takriben) *söylediğiyle fikrini
tehlikeye attığının farkında olan biri olarak söylüyorum, kurtuluş
yakındır* diyecek kadar kendine güvenmesini de (sonradan) bu *hayal
dünyasına* bağladım. Bir fikir adamı olarak hapsedilmeyi haketmediğine
kanaatim tamdır, hatta ihtilale yeltenmiş olması bile yapılan eziyeti
haklı çıkarmaz. Bununla beraber yakıcı mesele, neden böyle bir
aceleciliğe sürüklendiğidir.

İdealizm çok defa *cevabı olmayan sorulara cevap* olarak ileri sürülür.
*Rejimi değiştirecek ihtilal nasıl mümkün?* sorusunun cevabını vermek
yerine, kendisinde kimsede olmayan bir bilgi olduğunu söylemek daha
kolaydır. Ancak savaşlar bu çeşit *ifade edilemez* bilgiyle kazanılmaz,
hikmet de bu tarz bir bilgi değildir. Eğer böyle bir *bilgi* mevcut
olsaydı, herhalde Allah'ın Resulü şehrine hücum edenlere hendek kazmakla
uğraşmaz, bu çeşit bir yardım ve bilgiye güvenip, kazanacağından *emin*
olurdu.

Müslümanların ekseriyetinde mevcut bu. *Kadercilik* diyorlar ama bu
başka bir şey. Haklı olduğumuzdan ve kazanacağımızdan, planlarımızın
doğru olduğundan o kadar eminiz ki biri *nasıl?* diye sorunca,
başlıyoruz, *hain, ödlek, münafık* demeye. Meseleleri teorik olarak
aşmanın, pratikte aşmaktan defalarca daha kolay olduğunu, buna rağmen
teorik meseleleri bile aşamadığımızı ve *nasıl?* diye sorduranı da
Allah'ın sordurduğunu görmek işimize gelmiyor.

*Elimizden geleni yapalım, Allah da bize bir yol açar* diyen adamların
hepsi mi göçüp gitti, yoksa ben mi göremiyorum bilmiyorum ama herkesin
kendi planından, fikrinden bu kadar emin olduğu yerde iflah
olamayışımızın sebebini dışarda aramaya da gerek yok.

Sonradan o ihtilali yapmayı becerebilmenin, akabindeki yönetimi hakkıyla
yapabilmek için de *imtihan* olduğuna kanaat ettim. Yani birileri
başarısız oluyorsa, akabindeki daha büyük başarısızlığa mani olmak
içindi. *Mutlak Fikir* hazır değildi, insanlara daha iyisini *nasıl*
sunacağı belirsizdi ve nitekim olmadı.

--------------

İdealizminin ve Mutlak Fikir'in gayesi, dünyayı *billur kubbe ve mermer
kaldırım* medeniyetine ulaştırmak. İnsan *hakikatin tarafında* olunca,
hakikatin de kendi tarafında olduğuna ve hakikatin asla
yenilemeyeceğine, o halde *ihtilalin* de başarılı olacağına inanıyor.

Ancak buradaki sorun, *ihtilalin* ancak devletin elindeki şiddet
tekelini kırarak yapılacak olması. Söylediğimiz şeyler ve ulaşmak
istediğimiz hedef dünyayı (veya en azından devleti) temelinden sarsmayı
gerektirdiği için, oraya da ancak *savaşla* ulaşabileceğimize ikna
oluyoruz. Bu anlayış, fikrini silahla desteklemeye niyetli herkeste var.

Ben de *cennet kılıçların gölgesindedir* diyen Peygamber Aleyhisselam'ın
işaret ettiğinin, bu *şiddet tekeli* olduğu kanaatindeyim. Bir devletin
diğer tür organizasyonlardan en önemli farkı bu ve *devleti ele
geçirmek* dediğimiz mesele de, bu şiddet tekelinin yönlendirilebilmesine
dayanıyor. Bununla beraber benzer bir şiddet yoluyla bu değişimi
yapabilecek bir gücün, ona mukabil bir *güç* ortaya çıkarması gerek.

Bu gücü ortaya çıkaracak maddi imkanların yokluğu bir yana, böyle bir
şiddet dili kullanmaya başlayınca, tüm derdinizi şiddet zemini üzerinden
çözmek gerek. Fikirlerinizin ne kadar kaliteli olduğu değil, ne kadar
*güçlü* olduğunuz önemli. Yoncanın aynı bahçedeki çimi *öldürmesi* gibi,
şiddet ilgisi de fikrin diğer *buudlarını* öldürüp, tek boyutlu,
*yenerim, yenilirim* kavgasına mahkum ediyor.

Sonra devlet, bu şiddete müsamaha etmeyince, *tam deviriyorduk,
anlayınca müdahale etti* oluyor. Bu da, sanki fikrin geri kalanı gerçek
bir alternatifmiş de, devlet bunu görünce paniğe kapılmış gibi bir
anlayış. (Sol örgütlerde de çok bu, yüz kişiyi emanet etsen yirmisini
açlıktan, otuzunu hastalıktan telef edecek adam, sanki dünyayı
kurtaracakmış da önündeki TOMA buna engel oluyormuş numarası yapıyor.)

Hugo'nun *zamanı gelen bir fikri durduracak kuvvet yoktur* deyişi doğru,
ancak buradan, o fikrin zihinlere kazınmasına herhangi bir şiddetin de
engel olamayacağını anlıyoruz. Dahası, fikrimiz, şiddet yoluyla veya
başka şekillerde durduruluyorsa, *zamanı gelmemiştir*, değil mi?
