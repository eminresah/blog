=============
Şüphesiz İman
=============

:date: 2014-11-23 02:18:14 +0200

.. :Author: Emin Reşah
.. :Date:   <2013-09-14 Sat>

Uzun zamandır şüphenin imana mündemiç olduğunu düşünüyorum. Uzun zaman,
belki on yıl.

İmanın derinleşmesinin bildiğim tek yolu şüphe etmek. İçimde hiç kuşku
yoksa, her şeyi bildiğimi, hayatı *çözdüğümü* düşünüyorsam, bir yerlerde
hata varmış gibi görünüyor. *Kavgasız evlilik* cinsinden bir mesele,
hani dışarıdan *ne güzel* görünen bir evliliğin kavga edemeyen çiftlerin
mutsuzluğuyla bina edilmiş olması gibi.

İman bir çeşit aptallık değildir, insanı hayattan koparan, zihnen yarı
ölü hale getiren bir uyuşturucu da değildir. Uyuşturucu *yerine*
kullanmak mümkün olabilir, insan tüm düşüncelerini ve hislerini kendini
gerçekten koparmak için kullandığı gibi, imanı da bunun için
kullanabilir. Doğru.

Bununla beraber şeytanın musallat olmaya tenezzül etmediği kadar basit
bir imanım varsa, asıl kaygılanmam gereken budur. Şüphe, insanın
kendiyle cihadının önemli bir ciheti, bu cihet olmadığında, iman
aksamaya başlıyor ve insan *neye iman ediyorum?* sorusundan uzaklaşıyor.

Kitab-ı Mecid'in büyük kısmı, kendisinin hak kitap olduğunu, Allah'tan
nazil olduğunu işler. İmanla ilgili ayetler, hükümlerle ilgili
ayetlerden çok daha fazladır. Bu bana kitabın *şüphe eden* bir topluma
indirildiğini söylüyor, bu şüphenin imanla yıkanmasının da *mucize*
olduğunu ve bu mucizeyi idrak etmenin de ancak şüpheden köprüsünden
geçerek mümkün olduğunu.
