========
Fitnebaz
========

:date: 2014-11-23 02:18:14 +0200

.. :Author: Emin Reşah
.. :Date:   12581

Bir ay önce yazdığım bir `*Cemaat
yazısı* <file:~/Repository/eminresah/son-cemaat-meselesi/index.org>`__
vardı ve bir hafta sonrasında da `bir
açıklama <file:~/Repository/eminresah/son-cemaat-yazisina-tavzih/index.org>`__
yapmıştım.

Malum beddua olayından sonra dönüp bakınca, fazla iyi niyetli kaldı. Pek
başıma gelmez böylesi.

Benim *the cemaatle* ilgili derdim, ne İsrail veya ABD muhipliği, ne
falanca politikacıyı sevmeyişleri. `Bir tek derdim var, o da
ikiyüzlülükleri. <file:~/Repository/eminresah/the-cemaat/index.org>`__ O
sebeple, kendisinden bir beddua görünce, sözün içeriği ne kadar kötü
olursa olsun, ilk defa samimi bir Gülen'le muhatap olduğumuzu düşündüm.
Tabii bu samimiyet kısa sürdü, hemen bir takım açıklamalar. Görünüşe göre
birkaç hafta içinde de unutturulmaya çalışılacak.

Şimdi, *fitne* dediğimde, bunu *benimle falan falan konuda aynı görüşte
değil* anlamında kullanmıyorum. Benimle aynı görüşte olmayan dünya kadar
insan var, ince eler sık dokursanız belki 7 milyarı bulur. Ancak bu
insanların çoğunun hayattaki derdini az çok bilirsiniz, aynı fikirde
değilizdir ama ben onların, onlar benim ne istediğimi bilir. Ne
istediğimi bildiği için yardım edecekse eder, bana karşı bir savunma
geliştirecekse geliştirir, zulm ediyorsa da bunu ne için yaptığını az
çok bilirim.

Bu bedduacı adamın cemaatinde kaybolan işte bu *ne istediğini izhar*
konusu. Cemaat ne istiyor? Müslümanların bu bedduacı ve Peygamber
aleyhisselam'ın Türkçe Olimpiyatına ziyarete geldiğini iddia edecek
kadar dengesiz adamı *Mehdi* tanımasını mı istiyor? Herkes *Fethullahçı*
mı olsun istiyor? Herkes falanca partiye oy versin mi istiyor? Herkes
ABD veya İsrail'le dost olsun mu istiyor? Derdi nedir, kim için
çalışıyor, maksadı nedir? Bir yandan tek derdi tefsir dersleriymiş gibi
yapıp, bir yandan neden siyasi aktör olma hevesinde. Sorarsanız bir
cevap alırsınız, ama aldığınız cevaba güvenemiyorsunuz.

Neden güvenemiyoruz?

Çünkü her tür doğruyu çarpıtacak kadar zekidir. İçine sadece doğruları
koyduğu eğri kitaplar yazmak konusunda mahirdir. Doğruları
etrafındakileri uyuşturmak için kullanır, bir söyler iki gizler ve
anlamları kendine göre yoğurur.

Sene 94 veya 95'te, *Sonsuz Nur* isimli kitabındaki bazı ifadelerin,
*ehlileştirilmiş bir peygamber*'den bahsettiğine kanaat ettiğim için tüm
kitaplarını yakmıştım. Hayatta yaktığım kitap sadece onunkilerdir. O
zaman *acaba bir gün pişman olur muyum?* diye düşündüğümü hatırlıyorum
ama işte zaman gösterdi ki, pişmanlık ne kelime, iftihar noktasına
geldik. O zamandan beri de, sıkıcı gazete yazılarının bir ikisi hariç
okumadım. Her yöne çekilecek, elini suya sabuna sokmayan, satır içinde
tevazu yaparmış gibi dururken, aralarında *ben sizden fersah fersah
üstünüm* ifadeleri serpiştirilen yazılarından uzak durdum. Adamın
doğruyu hangi maksatla kullandığı konusunda bir fikrim yok.

Kimisi der ki, işte ABD ve İsrail bürokrasisi içine adam yerleştirmeye
çalışıyor ve onun için bu ülkelerle arasını sıcak tutmaya, onların
menfaatlerini kollamaya çalışıyor. İlginç bir strateji ve fazlasıyla
naif.

Gülen'in okullarına hasbelkader yolu düşmüş bir takım Amerikalı ve
İsrailli insanlar üzerinde vaazlarının müsbet etkileri olacak,
bürokrasiye girecekler, yeri geldiğinde bulundukları makamda Türkiye
lehine kararlara imza atacaklar ve böylece Türkiye (ve sair yer)
müslümanları kurtuluşa erecek. Nasreddin Hoca'nın peşin para hesabı daha
açık bir yol. hani diken dikip, takılan yünleri eğirip satacakmış ve
borcunu ödeyecekmiş ya.

O ülkeleri dönüştürecek, insanların aklını çelecek bir fikriyatı yok,
adam yetiştirmekten anladığı bir takım dirsek temaslarını taze tutmak ve
bu insanların bulundukları dünyada *daha iyi* olmasına değil, sadece
*kendisinin* olmasına odaklanmak. O sebeple dirsek temasında tuttuğu
adamların hemen tamamı kendi başına düşünmekten aciz, kendi fikri
olmayan, *hocası* saçmaladığında *yanlış yaptı* diyemeyecek insanlar.
Böyle insanlardan bir araya gelince, *önemli bir güç* olacakmış sanıyor.

Adam bir çok başka şeyle beraber Batı'nın neden güçlü olduğunu da yanlış
anlamış. Dünyevi fikirlerin *sonucu* olan bir takım organizasyonları
taklit edince, onların sağladığı avantajlara kavuşacağını düşünüyor.
Hayır, dünyayı değiştirmek, ancak *yeni fikirleri hayata geçirecek* bir
organizasyonla olur, *biz bir takım güçlüleri kendimize sığınak yapalım*
ve *onlara benzer organizasyonlar kuralım* kafasıyla değil.

Müslümanların farkı *İsa* yerine *Muhammed* demelerinde değildir. Bizim
tüm hayata, tüm insanlığa bakışımız farklıdır, bunun için *modern
zamanın uyumsuz çocuğu* gibi duruyoruz. Dünya üzerinde *en olumsuz imaj*
o sebeple müslümanların çünkü dünya düzenini yerinden sökme iddiasına
sahip bir tek müslümanlar kaldı.

Altı henüz çok boş olsa da bu iddiayı, bir takım dirsek temaslarıyla,
*tedbir* adını verdiği ikiyüzlülükle, *kendini vakfetmek* adındaki
ruhbanlıkla mı yürütecek? Artık *hoca* demeye hicap ettiğimiz Gülen'in
sunduğu yol batıldır ve bunun için bugün müslümanların arasında bir
fitne ve bir imtihan olmaktan ileri gidemiyor.

Şahsen, Erdoğan'ın bir muhalefete ihtiyacı olduğunu, bahsi geçen
yolsuzlukların mümkün olduğunu ve başkası gündeme getirse hükümeti
korumak aklıma gelmeyeceği halde, *fitne adam öldürmekten kötüdür*
hükmünce, bu fitnebazın oyunlarının daha büyük bir tehlike olduğunu
gördükten sonra ne yapalım?

O sebeple, hayatımıza etkisi en fazla bir turnusol kağıdı. Zamanında
*Atatürk hakkında ne düşünürsün?* diyerek, bir insan hakkında pek çok
şeyi öğrendiğimiz gibi, artık *Gülen hakkında ne düşünürsün?* diyerek,
kafasının ve ferasetinin ne kadar çalıştığına vakıf olabiliyoruz. Bu
saatten sonra *bu adam iyi işler yapıyor* deyip, ne için kullanıldığına
dikkat etmeyen insan, Gülen çıkıp *Allah yok, din yalan* da dese
herhalde sevmeye devam eder. Onların sevmesinde bir mahzur yok, kişi
sevdiğiyle beraberdir.
