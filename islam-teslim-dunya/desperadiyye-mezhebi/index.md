====================
Desperadiyye Mezhebi
====================

:date: 2014-11-23 02:18:14 +0200

.. :Author: Emin Reşah
.. :Date:   <>

İçimden bazen *bir mezhep kurayım da keyfime bakayım* diye geçiriyorum.
*Bütün mezhepleri birleştirecek yedibinsekizyüzonaltıncı mezhep* olarak
Mezhepler Tarihi'ne kaydolacak bir *Desperadiyye Mezhebi*, yani
*Umutsuzlar Mezhebi.* *Pesimiyye Mezhebi* de olabilirdi ama bizimki daha
desperados.

Pek müslüman mezbebi olmayacağı adından belli. *Allahtan ancak kafirler
ümidini keser* diyene, *kafir senin dedendir* diye hayli entelektüel
karşılıklar vermek mümkün gerçi. Pek acayip kaçmaz, bilakis ortam uygun.

Bu bir akaid mezhebi. Daha doğrusu akaidimiz umutsuzluk olduğu için
gerisiyle pek ilgilenmiyoruz. En önemli inancımız *kıyamet çoktan
kopmuştur da haberimiz yoktur* inancı. Malum *Allah indinde bir gün,
sizin günlerinizle ellibin yıl kadardır* ayeti var, yani aslında kıyamet
kainatın bir köşesinde koptu, yıldızlar dürülmeye başladı ama haberi
ancak ışık hızıyla gelebildiği için haberimiz henüz olmadı.

Ancak kıyametin koptuğunu alametlerinden anlayabiliyoruz. *Güneşin
batıdan doğması* mesela, Batı'nın gelişmesine işaretti. Bu oldu mu?
Oldu. İnkar edebilir miyiz? Edemeyiz. O halde bak güneş batıdan doğdu. O
sebepten tövbe kapıları da kapandı, kaldık mı ortada? Kaldık. Neden
Desperadiyye olduğumuzu anladınız mı? Anladınız.

Mehdi meselesi var. Mehdi geldi. Caferilerin 12. imamı veya son bin
senedir her ülkede envai çeşidinden zuhur eden adamların biri gerçekten
Mehdi idi. Yalnız Şiiler meseleyi anladıkları halde çaktırmamak için
*gayba çekildi* dediler. Memleketimiz de hala zuhur etmeye zorlayan
Mehdi dolu. Düşünün bi, şu zamanda Mehdi gelse, ona kim inanacak? (O
sarışınları sayma, yani kim?) Gerçekten Mehdi olan biri bile kendine
fazla taraftar bulamaz, *ben mehdiyim* dese kaç retweet alır
sanıyorsunuz? Kaç kişi reply eder? Kaç follower'ı olur? Kaç?

Kıyamete yakın müslüman olacak bir milletten bahsedilir bir de. Bu da
Türklerdi. Müslüman oldular ve olduklarını bile unuttular. O kadar zaman
geçti üzerinden. Hala Japonlar mı, Almanlar mı diye tartışıp duruyorlar.

İsa Mesih'in yeryüzüne inmesi ise, her tarafın onun resimleriyle dolması
sayesinde oldu. Televizyonda görmeye alıştığınız en bilindik dini isim
kim? İsa. Batılılar İsa aşağı, İsa yukarı, tüm yeryüzünü İsa (a.s.)'ın
temsili resimleriyle donattılar. Mahallemdeki adamları tanıdığımdan
fazla tanırım kendisini, yolda görsem tanırım yani. Daha bir de *inecek*
diye bekliyorlar.

Dağların yerinden oynaması, denizlerin taşması gibi olayları da her gün
görüyoruz. Madenler sayesinde dağların altı yerinden oynuyor ve
oralardan çıkanları yakıyor ve her çeşit eşyada kullanıyoruz. Şu son
zamanlarda devam eden sıcaklık artışı da denizlerin taşmasına sebep
oluyor. İklimin çivisinin çıkmasıyla zaten kıyametin kopmuş olduğunu
hepimiz anladık.

Deccal ise ya televizyon, ya Internet, ya teknoloji, ya kapitalizm.
Kapitalizm hemen bütün özelliklerine uyuyor, alnındaki *KFR* yazısını
okuyabiliyoruz, bu kadar kör sömürü ancak o şekilde mümkün, tek gözlü
olduğu da doğru ve bu göz de Internet vasıtasıyla hepimizi takip ediyor.
İsa Mesih'in onu öldürmesini ise bir yerlerden tutturup te'vil ederiz.
Belki yukarda yaygınlığından bahsettiğimiz İsa resimleri, televizyondan
*öğğğ* getirmesiyle bir şekilde öldürmüştür. Yani ne biliyim, bu
kadarcık da müşkil kalsın.

Bi dünyanın patlayıp yok olması kaldı. Onu da yakında yok yere çıkacak
bir nükleer savaş yapabilir. Rusya'daki asi bir generalin çeşitli
düğmelere basmasıyla havalar ısınır ve dünya patlar. Veya kıyamet haberi
bir antimadde bulutu olarak gelir, tüm güneş sistemi birkaç gün
içerisinde ışığa dönüşür.

Gördüğünüz gibi mezhebimiz tüm hücumlara karşı cevaplarını
geliştirmiştir. Hangi akıl sahibi kıyametin kopmadığına inanabilir ki
zaten?
