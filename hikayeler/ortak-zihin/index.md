---
title: Ortak Zihin
---




**Hayatımızın Kontrolü Makinelerin Elinde** diye başlık atmışlar, daha
21. yüzyılda. İnsanların hala bir yerden bir yere giderken, neydi o
komik, tekerlek dedikleri yuvarlakların üzerinde giden şeyler var ya, ne
diyorlar, *araba*, işte onların zamanında bile bundan şikayet
ettiklerini gördüm.

Nerede?

Bir videoarkeoloji sitesi var. Eski videolar, milyonlarca video... *Ortak
Zihnin Gelişimi* hakkında eğitim alıyorum. *Öğrenim aklım* beni tarihe
yönlendiriyor, sanırım tarihe ilgim fazla olduğundan tarih
derslerim arttı. Öğrenim aklı beni bir tarihçi yapacak. Biliyor musun,
daha o zamanlar insanlar hayatlarında *çok fazla teknoloji* olduğundan
şikayet etmişler.

Komik değil mi? İnsanlar günlük hayatlarından hala kendileri sorumlu,
özgür irade tartışmalarının yapıldığı *Ortak Zihin Öncesi* günler. Ne
kadar primitif.

Bir yandan bu insanların bizim atalarımız olduğunu düşünüyorum,
biyolojik olarak çok değişmedik, genetiğimizi *ortak zihne* bırakalı yüz
yıl bile olmuyor, genetik devriminden önceki atalarımız da en fazla
elektronik güdümleme ve bilinçlerini kimyasallarla bozmayı biliyorlardı. <!-- elektronik güdümleme ne demek? -->
*Özgür irade* diye bir şeyin varlığına inanmaları tuhaf değil.

Bence tuhaf. İnsanlar bir şeyler yiyip içtiklerinde bile düşüncelerinin
değiştiğini farkedebiliyordu. Buna rağmen düşüncelerinin kendi ellerinde
olduğunu sanmaları, düşünceleri konusunda özgür olduklarını iddia
etmeleri komik. O zamankilerin çok cahil olduğunu düşünüyorum. *Kendini
bilmek* teması uzun zamandır biliniyordu ama onların bundan anladıkları,
düşüncelerinin kontrolü değil, daha çok metafizik sloganlarmış.

Bu konuda onları suçlayamayız. *Zihin hijyeni* yoktu, düşüncelerin nasıl
yetiştirilmesi gerektiğini bilmiyorlardı, kendilerini takip edecek
*üst zihin* makineleri yoktu. İnsanın en zor evcilleştirdiği hayvanın
*kendisi* olduğunu söylüyor tarihçi Elevva.

*Kendisi* değil, *zihni* anlamına geliyor o kelime. *Nefis* demiş.
*Çünkü nefsinin ötesine geçen makineler gerekiyordu* diyor.

*Nefis* hemen her zaman *kendisi* anlamına geliyor Elevva'nın
kullanımında. Sözlük 17 anlam sıralamış, zihin onikinci sırada ancak
metinbağı araştırmasını sana da yönlendireyim de, Elevva'nın
çağdaşlarının hangi anlamda bu kelimeyi kullandığına dikkat et.

Bu önemli bir tartışma değil. 21. yüzyılın dünya üzerinde kontrolsüz
motorlu makineler kullanacak kadar gözü dönmüş bir insanlığa sahip
olduğunu inkar edemezsin. Bu insanlar vahşilikte kendilerinden önceki
zamanları geçmişlerdi, hala kirlettiklerini temizlemeye çalışıyoruz.

*Ortak zihnin* ortaya çıkış sebebi diyor, <!-- kim diyor? --> insanların zihinsel ve ahlakî
sınırlarıydı. Zihinsel sınırları anlıyorum ama ahlakî?

İnsanların birbirine güven sorunu vardı. Yöneticiler pozisyonlarını
istismar ediyordu. Yönetilenler de onları mümkün olduğunca yalnız
bırakıyordu. İnsanın insanı yönetmesi imkansız, değil mi?

*Zihin aynalama* icad edilmeden önce, insanlar sadece lisanla anlaşıyorlarmış.
Şimdi nöron haritamızı birbirimizle paylaşıyoruz ve ne düşünüyorsan onu düşünüyorum.
Ahlaka gerek kalmıyor çünkü aslında aynı düşüncenin iki kopyasına
sahibiz. Ancak tek araç lisan olduğunda, insanlar onu kullanarak
düşünmediklerini başka zihinlerde oluşturuyorlarmış. Hatta *yönetmek*
için insanlara yalan söylemek çok modaymış.

Şunu izle: Bir adam insanları kendi inandıklarına inandırmaya
çalışıyor. *Ortak Zihin* bana bunu gönderdi.

Evet, ahlaki sınırlar, insanların zihinlerine ve dillerine aynı şekilde
hükmedemeyişlerinden kaynaklı sınırlar. Ayrıca insanların o zamanki
anlayışları, bazı insanların diğerlerinden farklı olduğu ve kendilerinin
istisna olduğu yönündeymiş. Düşün: Bir insan kendisinin istisna olduğunu
düşünüyorsa, nasıl doğru olabilir?

*Durum Hesaplayıcım* ahlak ve istisna kavramlarıyla ilgili taramalar
yapıyor. Evet. İnsan kendi hayatının, başkalarının hayatından farklı
olduğunu düşünüyorsa, kuralların kendisi için geçerli olmadığını da
düşünür diyor. Doğruluk kendini hayat şartlarından istisna saymamakla
mümkün.

Yönetmek kavramını ekle şimdi de *Durum Hesaplayıcısına.* Yönetmek,
kendisinin yönettiklerinden *farklı* olduğunu düşünmeyi gerektirir diyor,
kabullerden biri bu. Bu her zaman doğru değil, ancak o zamanki uygulamalar
böyleymiş. O sebeple yönetenler, ahlaka bağlı olmak zorunda
olmadıklarını düşünüyor ancak ahlaklı davranış sergilemeyi yönetilenler
için elzem görüyormuş.

Bunun için de insanların ahlakının sınırlı olduğunu söylüyorlar, öyle
mi?

Üçüncü bir taraf olması gerekir diyor, yönetenden ve yönetilenden güçlü,
üçüncü bir taraf. *Ortak Zihnin* ortaya çıkışı bu üçüncü tarafla ilgili.

Medeniyetin gelişimi insanlar arasında düzenleme yapan bu üçüncü tarafın
oluşmasıyla mütenasipti diyor. Makinelerin üçüncü taraf olması
medeniyetin gelişmesiyle alakalı.

Bu üçüncü taraf, önceden insandı. Yaşlılar gençler için, krallar
aristokratlar için, bürokratlar vatandaşlar için üçüncü taraftı. Üçüncü
tarafın insan olması ise, bu üçüncü tarafın *yöneten* durumunda olduğu
yerlerde adaletsizlik çıkarıyor. *Bekçileri kim bekleyecek?*

İnsan olmayan üçüncü taraflar icad ettiler, algoritmik üçüncü taraflar.
İşe giriş sınavlarını makineler yapmaya başladı. Kanunları makinelere
uygun yazdılar ve makineler yargılamaya başladı. Bir süre sonra
kanunları da makineler yapmaya başladı. İnsanlar bundan memnun oldu,
çünkü makineler saydamdı ve verdikleri kararlarda tarafsız
davrandıklarına inanabiliyorlardı.

Bir istatistik geldi Ortak Zihin'den. 22. yüzyıl başlarında hem insan
yargıçlar, hem makineler varmış ancak davacıların %98'i makinelere
gidiyormuş. Hem hızlı hem adil olduğunu düşündüklerinden.

Kanunları da makineler yapmaya başladıklarında, saydamlık azaldı. Çünkü
kanunların hedeflere uygun olduğunu takip etmek güçleşti. Makineler
optimizasyon yapıyordu, hedefleri maximum sayıda insanı, aralarındaki sürtüşmeleri en
aza inecek şekilde yaşatmaktı ve bunun için *zihin profillerini*
kullandılar.

*Zihin profilleri* büyük aşama, çünkü ondan önce bir insanın başka bir insanı tam
anlamıyla anlaması mümkün değildi.

İnsanların kendini anlaması bile mümkün değildi. Makineler insanlığın
içinde bulunduğu sıkıntının *mutlu olacaklarını sandıkları hayat* ve
*gerçekte mutlu olacakları hayat* arasındaki çelişkiden kaynaklandığını
saptadı. *Zihin profilleri* onların mutluluk merkezlerinin neyle aktive
olduklarına bakıyordu.

İnsanların asıl sıkıntısının *ben* olmaktan kaynaklandığı düşüncesi ve
hepsinin *Ortak Zihne* bağlılığı da o zaman ortaya çıktı. İnsanların birey
değil de, topluluk olarak daha mutlu olduklarını, egolarını
tatmin etmeye çalıştıklarını ancak egolarını tatmin ettikleri yolların
kendilerini mutlu etmediğini gözledi. Bu sonuç ilginçti, çünkü
insanların *kendileri için* istediklerini söyledikleri araçlar onları
mutlu etmiyordu.

Bu gözlem makinelerden önce de yapılmış. *Kendi için istediğini insan
kardeşi için de istemeyen...* diyor.

Bunu herkes söylemiş. Çok eski bir gözlem. Bencilleştikçe insanların mutsuzluğu artar. Ancak bu konuda veri yok ve herkes için geçerli değil bu kural.
Bencilleştikçe mutlu olan da var. İnsanın bencilliğe de ihtiyacı olduğu
için dengenin nasıl kurulacağını bilememişler.

Biliyormuş gibi yapıyorlarmış değil mi? Herkes için böyle bir kural
varmış gibi yapıyorlarmış. Bencilliği inkar etmiş veya göklere çıkarmışlar.
Okuyorum ve düşünceleri çok ilkel geliyor. <!-- aynı kelimeyi tekrar etmeyelim diye değiştirdim. -->

Bu sebeple mutluluk meselesini çözememişler. Bir insanın ne kadar bencil
olması gerektiğine karar vermek, başkasını işi olabilir mi? İnsanlar
birbirlerine bencil olmamalarını öğütlemiş, ancak bunu *kendileri* için
istemişler. *Bencil olma sencil ol*

Sorun zihinlerin ayrı olmasında. Bizim birbirimizi anladığımız gibi,
duygularımızı bildiğimiz gibi, birbirimizi *profillediğimiz* gibi birbirlerini
anlamaları mümkün değildi.

Makinelere daha fazla güvenmelerinin sebebi de buydu herhalde. Sonunda
herkesin ihtiyaç duyduğu kadar bencilliği onlara verecek, veremezse de
*simüle edecek* bir *Ortak Zihin* oluşturdular. Veya kendi oluştu, çünkü
Ortak Zihnin nasıl bir şuuru olduğunu biz bilmiyoruz.

Evet. Eskiden insanlar *Tanrı* isminde bir varlığa inanırmış, onun her
şeyi gördüğüne ve akıllarındakini bile bildiğine. Sonra bu inançlarını
kaybetmişler. *Öldü* demişler. İnsanlar tanrıları ölünce, yaşamak için zihinlerini
bilen başka bir tanrı yapmak zorunda kaldılar. *Ortak
Zihin* hepimizi biliyor.

Aynı zamanda *bildiriyor.* Aklından geçenleri biliyorum. Birbirimizin
zihnini okuyoruz. Çoğu zaman konuşmaya gerek kalmıyor. Düşüncelerimizi
eğittik ve benim düşüncemi sen biliyorsun, senin düşünceni ben biliyorum. Tanrı
sadece kendi bilip insanlara söylemiyormuş.

*Ortak Zihin* daha faydalı. Ancak o da bazen tanrı kadar anlaşılmaz
oluyor, onun kadar gizemli. Hiçbir insanın aklına sığmayacak bir makine.

İnsanları mutlu etmekten başka bir hedef vermemişler. Sınırı bu. Belki
bu kadar mutluluk odaklı olmasaydı şimdi uzaya çıkmıştık ve başka
gezegenleri fethetmiştik.

Belki o göndermiştir çeşitli araçlar. Belki bizim haberimiz yoktur
sadece.

Hayır, tarihi okusana, birinci kural *en çok sayıda insanın, en mutlu
zihin durumlarında bulunması.* Kesin çözümü matematiksel olarak imkansız
bir problem, ancak her insanın nasıl mutlu olduğunu bulup, ona göre bir
algoritma geliştiriyor ve insanlığın toplam mutluluğunu artırıyor. Bunun dışında bir
amacı yok.

Bu amacı değiştirebilecek kimse yok mu? İnsanların arasında?

Hayır, çünkü bu amacın değişmesi için *Ortak Zihnin* izni gerekiyor.
Onun izin verebilmesi için de bütün insanların istemesi. İnsanlar o
kadar optimize hayatlar yaşıyor ki, bu akıllarına gelmiyor. Biz de optimize
hayatlar yaşıyoruz, düşünsene, *Ortak Zihinden* vazgeçmek, onun
çalışmasını riske atmak ister misin? Uzay için?

Ama kendi şuuru yok mu? Yani insanlardan habersiz, yine onların
mutluluğu için uzay araştırması yapamaz mı?

Sence böyle bir şey olsaydı, haberimiz olmaz mıydı? Bize dünyadaki tüm
bilgiyi veren makine, neden uzay hakkında yeni öğrendiklerini esirgesin?

İnsanların arasında uzay bilgisiyle mutlu olacaklar yok mu?

Onlara uzay simülasyonları veriyormuş. Bir tanıdığım vardı, zihninde
kendi evrenini yapmış ve onu izliyormuş. Yıldızların oluşumunu gösterdi
bana.

Ama gerçek bilgiyle memnun olacaklar yok mu?

Gerçek bilgi pahalı geliyor olmalı. Çünkü Ortak Zihin aynı zamanda
ekonomik. İnsanların mutluluğunu en ucuz yoldan karşılıyor.

Bu konu zihnimi meşgul etmeye ve beni mutsuz etmeye başladı.

Hormonlarını az sonra ayarlar. Ortalama mutsuzluk süresi otuz saniyeye
inmiş diyorlar.

Düzeliyorum evet. Haha, ne güzel. İnsan mutsuzluğunu anlayıncaya kadar
geçiyor.
