---
title: Dervişin Dili
---

*Pirin yediğinden yemek için onun kadar büyük olmalısın* dedi,
bakışlarını elindeki ekmekten çekmeden, *meşhur kıssadır, bilirsin.*

*Bilirim* dedim içimden, defalarca dinlediğim, Ekberi'nin tavuk yerken
oğluna kuru ekmek yedirdiğinden şikayetçi olan kadına söylediğini tekrar
ederek, *kum bi iznillah, Allah'ın izniyle kalk.*

Ben hiç bir zaman o kadar büyük bir şeyh olmak istememiştim, zaten
buraya geliş maksadım da etrafı kavuran Tatar dehşetinden kurtulmaktı,
annemi ve babamı öldüren Tatarlardan intikam alacak kadar acımasız
değildim, yapabildiğim sadece tarladaki hayvanları, o da eğer o gün
gerçekten tembelseler, kamçılamaktan ibaretti. Onu bile korka korka
yapardım. Tatar baskınından sonra kaçarken gördüğüm bir hoca beni derviş
olmak konusunda ikna etti. Yapacak bir işim yoktu, Tatar öküzleri almış,
kendi başıma yaşamak için bana eşkıya veya derviş olmak dışında yol
bırakmamıştı.

Tekkenin kapısına geldiğimde, beni herkesin *Akkülah* dediği biri
karşıladı. Derler ki, kapıya geldiği günden beri konuşmazmış Akkülah.
Daha öncesinde konuşup konuşmadığı da belli değil ama herkesin ne
dediğini anladığına bakılırsa, önceden konuşmayı bildiği söylenirdi.

Önce tekkenin camiinin temizliğine ayırdılar beni. Tatar baskınlarından
sonra insanlar camide de yatmaya başlamıştı. Ben de orada bir süre
yattıktan sonra, doğu tarafında yeni yaptığımız barakalara taşındım.
Günler, sessizliğin ve *kötü bilgi*yi reddetmenin getirdiği bir
yeknesaklıkla kayıp gidiyordu. Dışarıdan gelenler bize Tatarların
yaptıklarını anlatıyorlar, ancak aramıza katıldıkları andan itibaren
artık kötü sözün taşıyıcılığını yapmamaları istendiğinden susuyorlardı.
Şeyhimiz Hasan Efendi'nin Perşembe geceleri yaptığı vaazların en önemli
konusu buydu, *şu zamanda* diyordu Hasan Efendi, *diline sahip olmanın
en önemli tarafı, insanların kalplerine korku veren sözü nakletmekten
sakınmaktır.* Biz de öyle yapıyorduk. Birbirimize Tatar'dan bahsetmiyor,
hemen hepsinin benimle benzer geçmişlere sahip olduğunu tahmin ettiğim
*ihvanlar*ımla dışarıyı konuşmuyorduk. Herkesin ne düşündüğünü
biliyordum, Hasan Efendi'nin zaman zaman gelen ziyaretçilerinin yüzünden
de anlaşılan, şeyhin de aynı sorunun cevabını aradığıydı: Tatar bu
tarafa geliyor mu? Ancak kimse, tekkenin getirdiği havayı bulandırmak
istemiyor ve aramıza Tatar'ın lafını almaya çekiniyordu.

*Elinizden bir şey gelmiyorsa, dilinizle düzeltin.* Bunu ilk duyduğumda
anladığım, insanların sözle ikaz edilmesi gerektiğiydi, Hasan Efendi
bunu hayli farklı tefsir etmiş, insanların hatalarının başkalarına
aktarılmamasının da bir nev'i düzeltme olduğunu söylemişti. Burada
yaptığımız da bundan ibaretti. Tatar'ı ondan bahsetmeyerek
düzeltiyorduk.

Temizlik işinden sonra yardım toplamaya dışarıya göndermeye başladılar.
Bunu duyanlar, bu kadar erken *salınmamı*, kalbimin temizliğine
verdiler. Tekkeye gelenlerin ilk üç senesi, hemen hemen tam tecritle
geçermiş, beni daha altıncı ayda dışarıya göndermeye başlamalarını Hasan
Efendi'nin himmetine bağlayan çıktı. Bense, dışarıya gitmek konusunda o
kadar istekli değildim, tekkeye gelenler önce camiye gelirdi, ben de
orada onları süzer, hangisinin kalıcı, hangisinin gidici, hatta
hangisinin hırsız olduğunu tahmin etmeye çalışırdım. Altı ayda bu konuda
hayli ilerlemiş, artık hemen hepsini bilir olmuştum. Gelenlerle
konuşmazdık, sadece ekmek ve sularını verir, yatacak yer gösterirdik,
gelenler hakkında konuşmak da gıybet sayıldığından kimse bir şey
sormazdı. Yine de kendi kendime oynamaya alıştığım bu oyundan ayrılmak,
dışarıya gideceğimi duyduğum ilk zamanlar hayli zor geldi.

Üç-dört günlük mesafelere çoğunlukla yürüyerek veya nadiren öküz
arabasıyla giderdik. En zoru, hasta yaşlı hallerine bakmadan kaçmaya
çalışan kafileleri görmekti. Halleri en zayıf, kendileri yardıma muhtaç
oldukları halde, bize en çok yardım etmeye çalışan da onlardı. Bizi
gördüklerinde, kimisi ağlayarak sarılır ve dua ister, arabasının,
heybesinin bir köşesine sakladığı ekmeğin bir parçasını vermeye çalışır,
kimisi çocuğunu emanet etmeye kalkar, kimisi de tekkenin yolunu sorardı.
Tekkeden, Tatardan kaçanlardan yardım almamak ve çocukları yetim
değilseler ailelerinden koparmamak hususlarında ikaz edilmiştik, tekkeyi
soranlaraysa yolu tarif ediyorduk.

Günlerden bir gün genç bir kadının tek başına idare etmeye çalıştığı bir
kağnı gördük. Yanımda tekkeye ilk geldiğimde beni etrafla tanıştıran
Musa kardeşim, kadına bir ihtiyacı olup olmadığını sormak için
yaklaştık. Sadece gözlerinden bile ne kadar güzel bir kadın olduğu
anlaşılıyordu. Bizden kaza tarafına giden yolu sordu, tarif ettik ve
sonraki kavşağa kadar eşlik ettik. Vardığımızda kadıncağız korka korka
ne tarafa gittiğimizi, bizimle gelip gelemeyeceğini sordu. Ona isterse
kazaya kadar beraber gidebileceğimizi, tanıdıkları varsa onlara emanet
edinceye kadar eşlik edebileceğimizi söyledik.

Kadın biz bunları söylerken ağlamaya başladı. Dünyada Allah'tan başka
kimsesinin kalmadığını, kazaya belki bir adalet ve insaf sahibi birileri
yardım eder diye gitmek istediğini söyledi. Musa'yla birbirimize baktık
ve ona bizimle beraber tekkeye gelebileceğini söyledik. Kadın bunu
duyunca şükürler etmeye başladı, gülümsemesi gözlerinden belli oluyordu.
Tekkede, normalde kadınlar kalmadığı halde, zamanın icabından uzak bir
köşede haremlik inşa edilmiş, başlarında bir hanımkalfa geçici
ikametlerine yardımcı olmaya çalışıyordu.

Tekkeden iki-ikibuçuk günlük mesafedeydik. Yüklerimizi kadının arabasına
koyduk, onu da arabaya oturttuk ve gün kararıncaya kadar yol aldık.
Musayla konuşacak çok mevzu yoktu, zaten Musa pek konuşmaz, genelde ağzı
devamlı dua okur gibi kıpırdardı. Benimse kalbime bir ateş düşmüş,
boyunduruğuna asıldığım öküzün çektiği arabadaki kadını, neredeyse onun
da beni düşündüğünden emin olarak düşünüyordum. Geçtiğimiz yolların her
zaman yoldaşlık eden kuşu çiçeği gözümden silinmiş, kadının gözleri ve
endamını zikre koyulmuştum.

Akşam biraz çalı çırpı toplayıp ateş yaktık. Normalde ikimiz de kafayı
vurup teheccüde kadar yattığımız halde kadını da düşünerek nöbetleşe
uyumayı kararlaştırdık. Önce ben biraz yattım, sonra Musa beni uyandırıp
uyudu. Nöbetimden yarım saat bile geçmedi ki, yanında konakladığımız
ağaçlığın içlerinden kadının çığlığını duydum. Sonra koşa koşa çıktı
ağaçların arasından, ne zaman gittiğini bile bilmiyorduk.

Nefes nefese, *ben abdest bozmaya kalktıydım da, şu yanda kurt gördüm*
dedi. *Bu mevsimde kurt olmaz bacım, olsa da bir şey yapmaz* dedim.
*Korktum, çok korktum* dedi, yine ağlamaya başladı. Ateşi harladım,
başına oturduk, kadın kesik kesik ağlar, ben ateşi seyrederken, aklıma
adını sormak geldi: *Dilara* dedi, *Dilara bacım, korkma, kurt bu
mevsimde bir şey yapmaz* dedim, hıçkıra hıçkıra kesik kesik ağlamaya
devam etti.

*Musa'nın uykusu ağır olsa gerek* diye düşündüğümü hatırlıyorum. Sonra
ateşe bakarken kadının siyah saçlarının açık olduğunu, bir an, ne kadar
sürdüğünü bilmediğim bir an ağlamaktan şişmiş gözlerinde buluştuğumuzda
önümde renk renk açılmaya başladığını farkettim. Gecenin serinliğini
unutturan bir meltem çıkmış, İran'dan misk kokuları getiriyor, kadın
önümde daha önceden görmediğim bir raksa koyulmuş dansediyordu. Ateşin
yerini, Zerdüştilerin Ateşgedelerine benzeyen bir tapınak almış,
sütunları arasında beni kadın vücudunun o zamana kadar görmediğim
kıvrımlarını sunan bir dilberle tanıştırıyordu. Gözlerimi diktim, dilim
açılmıyor, boğazımdan ses çıkmıyordu.

Bu kadının o gün rastladığımız, durup durup ağlayan kadın olup
olmadığını sordum bir an, karşımdan cevap, *gel koynuma öğren* oldu.
Evet, yüzü benziyordu, daha parlaktı hatta, gözleri de onundu, ancak
şimdi bir yatağın üstünde dans etmeye başlamış bu kadının o kağnıyı
çekiştiren kadınla akrabalığı yoktu.

Dilim açılmıyor, ona hayır, yapamam diyemiyordum, ancak bu gördüklerim,
hayal ettiğimde beni kendimden alan kadın suretinin, hayalin fevkinde
resimleri olduğu halde, bir çekiciliği yoktu. Gözlerimi kapatamıyor,
çekiliyor gibi karşımda dans etmesini, kadınlığını tüm maharetlerini
kullanarak beni davet etmesini seyrediyordum, sadece seyrediyordum,
aramızda bir cam var gibi.

Sonra yaklaştı ve öptü, ben hala hareketsiz ve lal, onun ne yaptığını
öpülen değil seyreden gibi görüyordum. Kadın soyunmaya başladığındaysa,
uzaklardan şeyhin sesini duyar gibi oldum, *kafi* der gibi geldi biri.
Kadın çırılçıplak, yaklaşmaya çalışıyor, bense ucu görünmez sütunlarla
dolu bu saraydan bir çıkış arar gibi geri geri gidiyordum. Sonra bir el
tuttu elimi ve diğer el gözlerimi kapattı.

Uyandığımda güneş doğmuş, Musa ateşin közlerini karıştırıyordu. *Kadın
gitmiş gece, sen de uyuyup kalmışsın* dedi. Ağzımı açmaya niyetlendim,
devamı gelmedi. Musa bana sitemkar bakmadı, sanki olanları biliyordu
veya bilmese bile bilmemesi gereken şeyler olduğunu biliyordu.

O gün yola devam ettik. Musa'yla her konuşacak olduğumda, kelimeler
dilimden kaydı, konuşamadım. Dilimdeki ağırlığı çözemiyor, Musa'ya ne
diyeceğimi bilemiyordum. O gece de öylece geçti ve ertesi gün tekkeye
vardık. Tekkenin girişinde Akkülah, ağzı oynamadan ve o zamana kadar
duymadığım sesiyle *hoşgeldin Karakülah* dedi, baktım Musa'da şaşırmış
bir hal yoktu. *Selamün Aleyküm Akkülah* dedi neşeyle...Akkülah
bakışıyla *aleyküm selam* dedi, ancak Musa onun ne dediğini duymadı.

Öğle vakti girmişti, camiye yollandık, Hasan Efendi günlük
sohbetlerinden birini bitirmek üzereydi. Girdiğimizde bizden tarafa
baktı, gözlerini gözlerime dikip, *kadın hem kötülüklerin en kötüsü, hem
iyiliklerin en iyisidir. Kötülüklerin en kötüsünü bilmeyenler, neden
evlenmediğini sorar, iyiliklerin en iyisini anlamayanlar da evlenmenin
hikmetini sual eder, halbuki bu ikisi birdir ve alimin sükutta da, sözde
de aynı manayı kasdetmesi gibi aynı hikmeti anlatır.*

