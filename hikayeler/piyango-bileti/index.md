# Piyango Bileti


Bay Mehmet Gülyazılı yirmi yıldır her geçişinde itinayla atladığı eşiğe
yine basmadı. Apartmanın *sararmış lacivert* renkli kapısından kravatlı
halinin geçerken görünmesinden aldığı haz uğruna öğretmenliğe devam
ettiğini düşündü. Böyle görünmenin ne hazzı olabileceğini düşünecekken
düşünceler yarım kaldı.

Kapıyı sekiz yaşındaki kızı açtı. Babasının yüzünde doğduğundan beri
seyrettiği ifadeye alışıktı ve yaşıtı kızların ekseriyeti gibi babasının
boynuna sarıldı. Mehmet Bey pantalonu kırışmasın diye çömelmedi,
eğilerek kızını kucağına aldı.

Karısı sofrayı kurmakla meşguldü. Kravatına doğru bir hamle yapıp yatak
odasına yollandı. Geldiğinde sofra hazırlanmış, birkaç saat sonra
unutacağı yemekler sofrada yerini almıştı. Pek konuşmadan yemeklerini
yediler, karısı bugün biraz durgun gibiydi ama Mehmet Bey *önemli
bir şey olduysa nasılsa ağzını açar* deyip üstüne gitmedi.

*Asım nerde?* diye bir cümle kurdu ama cevabını her akşamki cevaplardan
biliyordu. *Okuldadır, geç çıkacağını söyledi.*

*Nasıl okulmuş bu, gece yarısına kadar sürüyor.*

Yemekten sonra televizyonun karşısına geçti, bir bacağını çekip sabahtan
beri öğretmenler odasında seyrettiği haberleri yeniden seyretti, ağzı
gözü oynayan *haber ehlinin* elinde psikolojik yönlendirmeye maruz kaldı
ama zihni artık yönlendirme kabul etmeyecek kadar katılaştığından
etkilenmedi. Oğlu geldiğinde saat onu geçmiş, çayını içmiş, tesbih çeker
gibi ritmik şekilde televizyon kanalı değiştirmekle meşguldü. Ona bir an
*kim bu adam* der gibi baktı. Oğlu da babasına *yine mi bu adam* der
gibi baktı, sonra gelip koltuğun birine kendini bıraktı.

Mehmet Bey koltuğunda uyuklamaya başladığında mutfakta dizi seyretmekte
olan karısı gelip yatağına götürdü.

------------------------------------------------------------------------

Dümdüz bir yol. Bu yolda yürüyorum. Simsiyah asfalt sanki benim için
atılmış. Yolun iki yanında tarlalar. Ufka kadar uzanan sapsarı başaklar
rüzgarda salınıyor. Bu yol da, bu başaklar da benimmiş. Seyrederek
gidiyorum. Yerde bir piyango bileti görüyorum. Elime alıyorum, numarası
ezberimde: 478733. İşte bu bilet, hayatımı değiştiren bilet, hepsini bu
bilete borçluyum. Tüm bu tarlalar...

Mehmet Bey rüyadan uyandığında numarayı hatırlıyordu. Kalkıp ceketinin
cebindeki defterine rüyayı yazdı ve numaranın altını kırmızı kalemle
çizdi. Bu yazdığının ne işe yaracağını düşünecek kadar ayık değildi.

Sabah kalktığında rüyayı unutmuştu. Akşama kadar da hatırlamadı. Akşam
eve döndüğünde bir arkadaşının telefonu lazım oldu ve onu ararken
yazdığı rüya aklına geldi. Numara hala kafasında parlıyordu.

Gece aynı rüyayı bir defa daha gördü.

Bu sefer bir patikada yürüyor, yürürken yerde banknotlar buluyor,
hepsinin numarasının aynı olduğunu görüyordu. 478733. Sevinmesi gereken
bir rüya olduğu halde sırılsıklam uyandı. Numarayı not etmesine gerek
yoktu, sanki kafasında banknotlar uçuşmaya devam ediyordu.

Yataktan çıkmadı ama uyuyamadı da. Şimdiye kadar gördüğü en ışıklı rüya
sayılabilirdi. Mehmet Bey rüya görmediğini söyleyen insanlardan biriydi.
Demek böyle oluyormuş. İnsan tüm günü rüyası izin verdiğince yaşayıp, o
izin verdiğince görüyormuş. <!-- bu cümlede ne demek istendiği net değil. -->

Ertesi gün adımını her attığında rüyasını hatırladı. Patika aklına
geliyordu, banknotların serili olduğu, renkleri, yapraklar gibi serilmiş
olmaları. Belki bir para ağacından dökülmüştü hepsi, kafasını kaldırıp
yukarı bakmadığı için görememişti.

------------------------------------------------------------------------

Apartmanın kapısından girerken ayağı eşiğe takıldı. Sendeledi ama farkedecek
halde değildi. Aklı patikada, parada ve tarlalardaydı.

Kapının karşısında ne için olduğunu bilmeden bekledi. Hangi kapının
önünde olduğunu bilmiyordu. Kapının üstündeki elektrik sayacı numarasına
baktı, baktı. Elini plakaya doğru uzatıp kabartma rakamların üstünde
gezdirdi.

Gerisin geri biraz önce dolmuştan indiği durağın karşısındaki büfeye
doğru hızlıca yürümeye başladı. Büfeci sabahları üç beş kelam ettiği
tanıdıklarındandı. Selamsız sabahsız kafasını camdan içeri uzatıp, *Bana
piyango bileti lazım* dedi.

Büfeci şaşırdı ama bozuntuya vermedi, tezgahın altından bir deste
çıkarıp *Yarım mı, çeyrek mi?* dedi sadece.

*O değil, ben belli bir bileti arıyorum.*

*Nasıl belli?*

Nefes almadan adamın suratına hırladı, *Gırkyedi-seksenyedi-otuzüç
numaralı bilet.*

Adamın şaşkınlığı bu sefer belirgindi. *Bakalım aabi, belki burdadır*
dedi ama Mehmet Bey'de bir tuhaflık olduğunu sezmişti.

Deste üçerli beşerli ardışık biletlerden oluşmuştu. Mehmet Bey hepsini
inceledi, *hayır*, aradığını bulamıyor ve bulamadığı her bilette *o
bilete* daha da yaklaştığını hissediyordu.

Desteyi bitirdikten sonra eve dönmedi. Bir otobüse binip okulun
civarındaki *meşhur* bayiye gitmeye karar verdi. Otobüs eve döndüğü
zamanlardakinin aksine hemen geldi. Biner binmez telefonu çalmaya
başladı, karısı arıyordu.

Mehmet Bey eve geç giden erkeklerden değildi, nadiren işi uzar, onda da
karısını arayıp haber verirdi. Kadın merak etmekte haklıydı ama Mehmet
Bey'in ona vereceği normal bir cevabı yoktu.

Açıp *Piyango bileti aramaya gidiyorum* diyecek hali yoktu ya. Bir yalan
aradı, uzun zamandır karısına yalan söylemesi gerekmemişti, en son
arkadaşlarıyla iki tek atmaya çıkarken birinin hastalandığını
uydurmuştu. O da üç dört ay önceydi.

*Yine aynısını söyle.*

Hemen açıverdi telefonu, kem kümden sonra *Hikmet hastalanmış, onu
görmeye gidiyorum, seni arayacaktım, unutmuşum* dedi. Kadın *haa, hıı,
biz yemek yiyoruz o zaman, selam söyle, nesi varmış* falan diye devam
edecek oldu ama Mehmet Bey'in telefonu bipleyerek kapandı. Şarjı
bitmişti. İlk defa telefonun tam yerinde kapanmasına seviniyordu.

Durağa geldiğinde otobüs gıcırtılarla durdu ve Mehmet Bey yaşından
kendisinin de beklemediği bir atiklikle büfeye doğru koştu. Yaptığı işin
ne kadar mantıksız olduğunu söyleyen bir his vardı içinde ama ona kulak
vermek istemiyor, sesi susturmak için koşmaya çalışıyordu.

Bayiye vardığında birkaç kişiyi beklemesi gerekti. Bayide çalışan bir
öğrencisi onu tanıdı, *Hocam buyrun* dedi, şimdi bir de oğlana açıklamak
gerekecekti durumu. Vazgeçti, *Ben bir bilet alacaktım*. *Çeyrek, yarım,
tam?* diye sordu çocuk. *Ben bir numaralara bakıyım* dedi Mehmet Bey,
*güzel bir şey olsun istiyorum.*

Çocuk adamın ne dediğini anlamadı, alışık olduğu bir istek değildi ama
öğretmenine karşı gelmek de istemedi. *İçeri buyrun Hocam* dedi
sırıtarak. Mehmet Bey içeri girdi, kirden rengi değişmiş plastik bir
tabureye ilişip eline tutuşturulan bir tomar bilete bakmaya başladı.
47 ile başlayanları aradı, bir tane rastladı ama onun da devamı
tutmadı.

Çocuğa tomarı geri uzatırken *Yok* dedi, *güzel bir şey bulamadım*.
Çocuk bir yandan bir müşteriye sigara uzatırken, bir yandan da tomarı
almaya çalıştı ama biletleri kavrayamadığından bazısı yere döküldü.
Mehmet Bey bir an yerde gördüklerinin rüyasındaki banknotlar olduğunu
sandı, *İşte orada, hepsi benim.* Toplamak için yere eğildiğinde aldığı biletlerden
birinin tam da aradığı numarayı taşıdığını gördüğündeyse çok
şaşırdı, *İşte bu, geldin ayağıma*. <!-- daha önce şaşırmamıştı.-->

Çocuk adamın söylediklerine şaşırmamaya başlamıştı. Tüm gün
rastlayabildiği ve soruşturmamayı ufakken öğrendiği tuhaflıklara
benziyordu adamın durumu. Adamın elinde tuttuğu çeyrek bilete baktı,
diğerlerinden farklı herhangi bir *güzelliğini* göremedi ama sormaya
cesareti yoktu.

Biletin parasını ödeyip bileti özenle cüzdanına yerleştirdi. Şimdi mutlu
adımlarla evine dönebilir, çekilişi bekleyebilir ve rüyasında gördüğü
tüm o bahçeleri ve tarlaları alabilirdi.

Geldiği gibi otobüse bindi, karısı kapıyı açıp Hikmet'in durumunu
sorduğunda bir şeyler geveledi. Soğumuş yemekten biraz yedi ve
televizyonun karşısına geçti. Bir piyango reklamı gördüğünde aldığı
bilet aklına geldi, onu okşamak, hohlayıp hatırını sormak istedi. Kalkıp
pantalonun cebinden cüzdanını getirdi. Bileti çıkarıp ışığa tuttu.

*Vay anasını.*

*Bu... bilet... sahte!* Çocuk kendisine başka bir bilet vermiş olmalıydı. *Vay hayın piç.* Bilete tekrar baktı, 4'le bile
başlamıyordu.

Yerinden hızlıca kalkıp kapıya doğru gitti ama karısının koridorun diğer
ucundan çıkıvermesiyle nerede olduğunu hatırladı. *Ne oldu?* dedi kadın,
*Yok bir şey* dedi, elindeki bileti sallıyordu. Kadın *aa, bilet mi
aldın, yoksa bir şey mi çıktı?* diye uzandı. Adam, *Yok, yok, daha
çekilmedi, sahte bu bilet*. Kadın daha da meraklanmıştı, kocasının
piyango bileti adeti olduğunu yeni farkediyordu, bir sahte bilet de bir
an çok çekici gelmişti.

*Ver bi bakıyım, çocuklar gelin babanız sahte piyango bileti almış*
dedi. Kızı sekerek, oğlu yürüyerek geldi. Sahte bilet bir anda evin
gündemine girmişti.

*Yok, ben gidip değiştiriyim bunu* dedi adam, *hemen gidersem bulurum
satıcıyı*. Kızı başını yana kırıp *babaaa* deyince, kadın da *bu saatte
mi?* demeye cesaret buldu. Mehmet Bey kuşatılmıştı. *Nerden aldın baba?*
dedi oğlu, *Büfeden, okulun ordaki* dedi adam, *Ben gidiyim* diyecek
oldu ama saatine bakınca büfenin çoktan kapanmış olduğuna kendi de ikna
oldu.

*Yarın değiştiririm o zaman.* Kızı bir kez daha *babaaa* deyince, bileti
cüzdanına yerleştirip, kızını kucağına aldı. Kızı babasının ilgisinden her zaman
memnundu, Mehmet Beyse hala nasıl da aldatılmış olduğunu düşünüyordu.

O gece rüya görmedi. Uyuyacak hali yoktu. Gördüğü rüyaları tekrar
düşündü, piyangonun hangi bilete çıkacağını görmüştü. Ayın onaltısı
olduğuna göre, üç günü vardı bileti bulmak için. *Bu biletleri dağıtan
bir yer olmalı* diye geçti aklından, *belki onlar biliyordur 47'yle
başlayan biletlerin kimde olduğunu*.

Sabaha kadar bu düşüncelerle uğraştıktan sonra oğlunun sabah
gürültüsünü duyup yataktan kalktı. Mutfağa gidip çayın altını yaktı. Çay
demlendikten sonra bir bardak koyup o gün ne yapacağını düşünmeye
başldı. Önce bir doktor bulup rapor almak lazım, sonra da bu biletlerin
nereden dağıtıldığını bulmak.

Gece uyumamış birine göre hayli berrak bir zihni vardı. Gece üstüne
varan hayallerin hiçbiri ortalıkta görünmüyordu. Sağlık ocağına gidip
doktora kalbinin ağrıdığını söyleyecekti. Doktor biraz dinler, bir yere
sevk eder ve rapor verirdi herhalde.

Mahalledeki sağlık ocağında doktorun odasına girdiğinde, gece boyu sol
tarafındaki bir ağrıdan dolayı uyuyamadığından yakındı. Kalbinin
ağrıdığını sandığını söyledi. Doktor ona bir kaç soru sordu ve kalbinin
ağrıdığına ikna olmadı ama tedbirli olmak için önce bir kardiyologa görünmesini, eğer
bir şey çıkmazsa panik atakla ilgili psikiyatra gitmesini anlattı.
Mehmet Bey bu ikinciyi hiç düşünmemişti. *Belki* dedi, *evet, o da
mümkün.*

Doktor ona bugün için istirahat yazabileceğini söyleyince memnun oldu.
Üç gün olsa daha memnun olacaktı ama bugünlük rapor da yeterdi. Oradan
çıktığı gibi dün aldığı *sahte bileti* değiştirmeye gitti. Eski talebesi
çocuk orada yoktu, onun yerine büfeciye bileti değiştirmek istediğini
söyledi. Büfeci ona tuhaf tuhaf baktı, *Çeyrek mi alacaktın?* dedi,
*Yok* dedi Mehmet Bey, *ben bu numara yerine başkasını istiyorum*.
Adamın başı kalabalıktı ve ne dediğine pek kulak asmadı, bilet destesini
çıkarıp verdi. Mehmet Bey bu biletleri dün görmüştü, şimdi bunları
istemediğini nasıl anlatabilirdi.

*Bunu iade etsem olur mu?* dedi, büfeci baktı, *Bilette iade olmaz.* *O
zaman ben merkezinden değiştireceğim, bunların dağıtıcısı nerde?*. Adam
daha bir hayretle ters ters baktı ve ona Milli Piyango İl Müdürlüğü'nün
yerini tarif etti.

Mehmet Bey hemen bir otobüse atlayıp müdürlüğe gitti. Girişte *Danışma*
yazan yerde oturan bıyıklı adamın telefon konuşmasının bitmesini
bekledi. Adamın köyünde satılan bir tarlayla ilgili ayrıntılı bilgiler
dinledi bu arada, hangi yöresinde nelerin olduğunu, tarlanın kaç pay
olduğunu, adasını, parselini, hangi köşesinde hangi ağacın dikili
olduğunu öğrendi. Adamın konuşmasını bir iki kere kesmek istediyse de
beceremedi, adam birinde hiç oralı olmadı, diğerinde *bir dakika* der gibi
parmağını kaldırdı.

Konuşma bittikten sonra Mehmet Bey ona bilet değiştirmek istediğini
söyledi. *Biletleri bayilere veriyoruz* dedi adam somurtarak, *bizde
bilet satışı yok.* Mehmet Bey elindeki bileti gösterip, *Ben bunu belli
bir numaradaki biletle değiştirmek istiyorum, o biletin nerede olduğunu
bulabilir miyim?* dedi. Adam afalladı. Mehmet Bey adamın boş bakışlarını
görünce bir defa daha sordu. Adam bu sefer *İkinci katta Nuriye hanım
var, ona bir sorun* dedi.

İkinci kattaki Nuriye Hanım odasında yoktu. Mehmet Bey oda arkadaşına Nuriye
Hanım'ı sordu, adam da ona Nuriye Hanım'ı neden aradığını sordu. Adam
bilgisayarında gazete okuyor ve bir yandan önündeki formları
dolduruyordu. Nuriye Hanım'ı aradığı biletin nerede olduğunu öğrenmek
için aradığını söyledi. *Nuriye Hanım bir toplantıya gitti, herhalde
öğleden sonra gelir* dedi adam. Mehmet Bey tekrar aradığı biletin
nerede olduğunu kimden öğrenebileceğini sordu.

Adam başını kaldırdı, sonra tekrar indirdi. *Öyle bir bilgi veremeyiz* dedi.
*Ben belli bir numarayı arıyorum, onun nerede olduğunu bulursam gider
bayiden alırım* dedi Mehmet Bey. *Muhtemelen Türkiye'nin öbür
ucundadır, gidip alacak mısın öyleyse?* dedi adam. *Evet, alacağım.*
Adamın yüzünde beliren sırıtma kuvvetlendi. *Neredeymiş bir bakalım, kaç
numara?* Mehmet Bey numarayı söyledi, adam bir program açtı, şifre gibi
bir şeyler yazdı, *Hmm* dedi, *bu bilet Ankara bayilerinden birine
gitmiş.*

Mehmet Bey biraz hayal kırıklığına uğradı ama en azından biletin hangi şehirde
olduğunu öğrenmiş oldu. *Biz tam yerini bilmeyiz ama Keçiören'deki
bayilerden birindeymiş bu bilet* dedi adam. Mehmet Bey adama birkaç defa
teşekkür etti, elindeki bileti kendisine vermek istediğini söyledi. Adam sarı dişleriyle gülmeye devam ederek, *Bizim piyango oynamamız yasak*
deyip bileti aldı.

*Doktor şu raporu üç günlük verseydi ya* diye geçirdi içinden. Sonra
karısını arayıp Ankara'ya gitmesi gerektiğini, *sahte biletle* ilgili
olayın büyüdüğünü söyledi. Karısı *Amaan, ne gerek var, üç kuruşluk
bilet için Ankara'ya mı gideceksin?* dediğinde ayıldı. Evet, karısına
başka bir bahane bulması iyi olurdu.

Mehmet Bey çıktığı binanın önündeki banklardan birine oturdu. Biletin
nerede olduğunu öğrenmişti işte ama ona ulaşmak için memurluğunu riske
atması gerektiğini düşündü. *Bu zamana kadar hiç böyle bir şey
yapmadım.* Müdürlüğün girişinde ilanlardan biri gözüne ilişti,
büyük ikramiyenin kendisine çıktığını düşündü ve sonra ne memurluğa ne
karısına ihtiyacı kalacağını düşündü. Zaten o kadar parası olsa bu
evliliği veya memurluğu ne yapsındı, belki paranın çıkmasını beklemeden
şimdiden ortadan kaybolmak en iyisiydi. Telefonunu kapattı.

Otobüs durağına gitti. Terminal otobüsüne bindi. Şehirlerarası
terminalde bir Ankara bileti yazdırdı kendine, kredi kartıyla ödedi. Otobüs
daha şehirden çıkmadan derin bir uykuya daldı.

Rüyasında bir mahzende veya zindanda dolaşıyor gibiydi. Önüne çıkan
kapılar hemen açılıyor, kimse ona bir şey sormuyordu. Biletle ilgili
hiçbir şey görmedi.

Uyandığında rüyasını düşündü ama bir anlam veremedi. Güneş batmış,
otobüsün ışıkları kapanmıştı. Otobüsün neredeyse boş olduğunu yeni
farkediyordu, içini bir ürperti kapladı. Saatine baktı, karısı kendisini
merak ediyor muydu acaba, belki bir şey söylese daha iyi olurdu.
Ankara'ya gideceğini söylemişti gerçi ama şimdi arasa tekrar açıklama
yapmak gerekecekti. Mehmet Bey de ne rüyalarını ne kazanacağı parayı
kimseye açıklamak istemiyordu.

*Çekilişe kadar Ankara'da kalırım, parayı alır, orada bir bankaya
yatırır, hiçbir şey olmamış gibi dönerim* diye düşündü. Mehmet Bey,
akranlarının çoğu gibi paranın kendisini değiştirmeyeceğinden emindi. <!--parayı kazandıktan sonra işine ve eşine artık ihtiyacı kalmayacağını düşünerek aslında çoktan değişti bile -->
Piyango idaresinin önünde düşündüklerini *değişmek* saymıyordu. <!-- saymasa telini kapar mıydı... -->

Otobüs Ankara'ya vardığında, Keçiören'e nasıl gideceğini sordu bir
yere. Bir takım tarifler aldı ama hiçbirini anlamadı. Şuradan trene bin,
buradan otobüse bin, şu durakta inip buna bin diye uzun uzun anlattılar.
Akşam olduğu için her şey daha da karmaşık geliyordu.

Mehmet Bey Keçiören denen ilçeye vardığında geceyarısına bir saat vardı
ve nerede kalacağı düşünmediğini yeni farketti. Bir otel aradı ama
gezindiği yerlerde hiç otel tabelasına rastlamadı. Bir iki kişiye sordu,
onlar da bilmediklerini, otel için Ulus'a gitse daha iyi olabileceğini
söylediler. *Ulus nere?* diye sormadı Mehmet Bey, daha önceden duymuştu
herhalde, hatta gitmiş bile olabilirdi.

Öğretmenliği bırakmış gibi hissediyordu ama belki birkaç gece daha
öğretmenliğin imkanlarından faydalanabilirdi. Bir taksi durağı gördü,
kafasını içeri uzatıp *Öğretmenevi var mı bu yakınlarda?* dedi.
Taksicilerin biri *Yürüyeceksen biraz sürer, beş dakikada atarız
istersen* dedi. Mehmet Bey zaten yürümekten bitap düştüğü için kabul
etti.

Öğretmenevinde boş oda yoktu. İki kişilik odaların birinde başka birisiyle
kalabileceğini söylediler.

Başını yastığa koyduğunda aklına karısı geldi. Ne yapıyordur şimdi. Kızı
ne yapıyordur? Oğlu gelmiştir herhalde, onlar ne yapıyordur? Bunları
düşünürken bir bahçe geldi gözünün önüne, karısı bir filin üstünden
kendisine bağırıyor ama sesini duyuramıyordu. Çocukları da karısının
yanındaydı, sanki bir şeyler onu kaçırıyor gibiydi. O an buranın daha
önce rüyasında gördüğü ve dallarından paraların yağdığı bahçe olduğunu
anladı. Her yer yemyeşildi ve ne para ne bilet numarasından eser vardı.
Fil ortadan kaybolmuştu. Şimdi etrafta gezip burada o numaranın yer
alıp almadığına bakmaya karar verdi. Gezindikçe sıklaşan bir ormana
doğru girdi ve küçük su birikintilerinin arasından yılanların gezindiği
bir kısımda gök gürlemeye başlayınca uyandı. Yılanlar korkutmamıştı,
yanındaki adamın horultusu korkutmuştu.

Burada ne yapıyordu? Bilmediği bir şehrin, bilmediği bir semtinde, bu
horlayan adamın yanında ne yapmaya çalışıyordu? Bileti rüyasında göremiyordu,
belki geçip gitmişti, sadece bir hayaldi, belki bileti bulamayacak,
belki bulduğu bileti alamayacaktı. Belki çoktan alınmıştı bilet. İki
rüyadan başka ne vardı elinde? Onlar da ne kadar şaşırtıcı olsa da
rüyaydı neticede.

İçinde kendine karşı bir *küstahlık* hissi doldu. Kendine tepeden bakan
yine kendisiydi ve hem ezmeyi hem ezilmeyi, hem bakmayı hem bakılmayı
aynı anda hissetti. Kendini bir böcek gibi hissediyordu ama bu böceği
seyreden de kendisiydi. Yataktan fırladı. Yatarken değiştirmediği
kıyafetlerini düzeltirmiş gibi yapıp ayakkabılarını giydi ve *bu
saçmalığa son vermek* için hemen dışarı çıktı. Eve dönüyordu. Aklının
başına geldiğini hissetti. Düşünmek böyle bir şey. *İnsan rüyasında
piyango bileti mi görür Allah aşkına?*

Resepsiyonda uyuklayan adamı uyandırmadan dışarı çıktı. Yürümeye
başladı. *En erken otobüs kaçta acaba?* Yürürken akşam adres sorduğu
taksi durağının ışıklarını gördü uzaktan. *Bir taksiye binip terminale
gitmeliyim.*

Terminale vardığında otobüs bileti satması beklenen adamın da
uyuklayanına rastladı. O saatte terminalin ev sahibi evsizlerdi.
Ortalıkta yolcudan çok dilenci vardı. Yazıhanenin bankosuna abanıp
biletçinin kel kafasında kalan iki üç tel saçı koparmayı düşündü ama buna gerek kalmadan adam mırıldanarak uyandı. *En erken otobüs 7'de.*
Biletini aldı ve Ankara'daki son iki saatini geçirmek için bekleme
salonuna gitti.

Bekleme salonundan çok yatakhaneyi andıran, bankların üstünde sere serpe
yatan insanların arasında bir yer bulup oturdu. Kendine yola çıktığı bu macera
için hala kızıyordu. Aklı uykudan kamaşmaya <!-- aklı kamaşmak güzel bir ifade mi sizce? biraz takıldım ama düzeltemedim.--> başlayınca gözleri de
kapandı. Kapanan gözleri bu sefer karanlık bir rüyaya daldı.

*Sana ne emrettiğimi biliyorum* dedi kral. Duvarları görünmeyen bir
salonda, altın bir tahtta oturuyor, başında gümüş bir taç vardı. *Sana ne
emrettiğimi biliyorum* diye tekrar ediyordu. Kralın kendisine baktığını
biliyor ama ona bakamıyordu. Gözleri yerdeydi, yerdeki sayıları farketti
o an. Her granit karonun üstünde aynı sayı yazılıydı, 478733.

Kralın huzurundan çıkmak istedi ama yapamadı. Oraya bağlanmış gibi
hissediyordu. Kral da aynı sözü aynı ses tonuyla tekrar ediyordu. En son
*Beni yarı yolda bıraktın* dedi. Ortalıktan kayboldu. Etraf karardı ama
yerde gördüğü rakamlar altın gibi parlamaya başladı. Koşmaya çalışırken
uyandı, yanındaki adamın kafası omzuna düşmüştü.

Rüyayı görmezden gelmek istedi ama yapamadı. *Yarı yolda bırakmak*
ithamı acıydı. Mehmet Bey en çok vefakarlığıyla övünürdü. Şimdi, *kral*
her kimse ona vefa göstermemiş olacaktı. Vefa gösterilmeyen kralların
krallığı ne oluyordu acaba? Yeniden uykuya dalsa da sorsa mıydı?

Otobüsüne yirmi dakika kala gidip gitmeyeceğini bilmez halde
ayağa kalktı. Bir ayağı sabit kalıp diğer ayağı gitmek isterken ve düşünceleri
olduğu yerde çember çizerken, aralarda gezen bir seyyar piyangocu gördü.
*Çekiliyor, çekiliyor, büyük ikramiye yirmi milyon.*

*Yirmi milyonla neler yapabilirim?* O an aklı yeniden ama ters yöne
çalışmaya başladı, *Üç gün ortadan kaybolmuş olsam ne kaybederim? Ya gördüğüm numaraya çıkar da pişman olursam... Elimden
geleni yapmalıyım. Eğer bileti bulursam ve o numaraya çıkmazsa yapcak bir şey yok, bileti bulamazsam ve o numaraya çıkarsa, uğraşmış
olduğum için üzülmem ama bileti bulursam ve ikramiye ona çıkarsa?*

Önceki akşam bindiği belediye otobüsüne yeniden bindi. Otobüste telefonu
açtı ve karısına bir mesaj gönderdi. *Ankara'dayım. İyiyim. Merak
etmeyin* ve tekrar kapattı. O gün ve ertesi gün bileti arayacak,
bulamazsa dönecekti.

Rüyasındaki kralın kim olduğunu düşünerek sokakları yürüdü. Bilmediği
şehrin, bilmediği semtinin sokakları ne kadar tanıdık geliyordu. Her
bulduğu piyangocuya bileti soruyordu. Birinci gece bulamadı ve
öğretmenevine döndüğünde gece olmuştu. Odayı
paylaştığı adam da gitmişti. Bu sefer uykusunda hiç rüya görmedi.

Sabah erken kalktı ve sokakları yeniden dolaşmaya başladı. Piyango
bileti satan büfelerin hepsine sormuştu. Artık seyyar piyangocuları
arıyordu. Onların da çarşı pazar dolaştıklarını düşündü. Pazar yerini
sordu, orada iki seyyar piyangocu buldu, bilet onlarda da yoktu.

Akşama doğru kendine iki simit alıp, bir parka oturdu. *Elimden geleni
yaptım* dedi kendine, *Aradım.* Bir yandan oynayan çocukları seyrediyor,
bir yandan simidini kemiriyorken bir piyangocu gelip yanına oturdu.

*Buyur abi, büyük ikramiye yirmi milyon, yarın çekiliyor* dedi adam.
Diğerlerine yaptığı gibi desteyi eline alıp incelemeye başladı Mehmet
Bey, 47 ile başlayan çok bilet vardı burada, hepsine tek tek baktı. Evet, işte burada, eski dostuyla el sıkışıyormuş gibi,
478733 numaralı tam bilet, *Seni ne çok aradım bir bilsen.*

*Şunu ver bana* dedi Mehmet Bey, cebinde o kadar parası yoktu ama
ilerideki para çekme makinesinden <!-- ATM niye demedik?--> alabilirdi. Biletçiye *Gel gidelim
parayı çekip vereyim* dedi ama *abi sen al gel, ben buradayım, biraz
dinleneyim* diye bir cevap aldı.

Mehmet Bey para çekme makinesi <!-- ATM niye demedik?--> sırasında devlet tahvillerinin faiz
oranlarını uzun uzun inceleyen iki yaşlı kadının işinin bitmesini
sessizce bekledi. Sırası geldiğinde parasını çekip biletçinin yanına
hızlı adımlarla döndü. Biletçi aynı yerde bekliyordu. Adama parayı
uzatıp sesindeki kırık heyecanı gizleme ihtiyacı duymadan *Ver bakayım
bileti* dedi. Adam parayı alıp bir bilet uzattı, Mehmet Bey
gayriihtiyarî biletin numarasına baktı, bu seçtiği bilet değildi. *Bu
değil, seçtiğim bilet bu değil* dedi. Biletçi *Yok abi, buydu* diye bir
şeyler geveledi ama Mehmet Bey burnundan aldığı nefesi vermeden adamın
yakasına yapışıp bağırdı, *Nerde lan benim bilet?*

Biletçi korktu. *Şu giden abiye sattım herhalde, bir bilet istedi, ona
verdim.* Mehmet Bey biletçiyi bırakıp yavaş yavaş yürüyen adamın
arkasından koşmaya başladı. Yetişip önüne geçtiğinde yavaş yürümesinin
sebebini anladı. Gözleri görmeyen bir piyango meraklısı.

*Beyefendi, rica etsem, piyango biletinizi bana verir misiniz? Ücreti
mukabili yani, biletçiye ayırtmıştım ama size satmış* dedi. Adam *Evet,
ben aldım ama maalesef satamam, bu bileti günlerdir arıyorum* diye cevap
verdi. Bir yandan da gülüyordu. Mehmet Bey bu cevabı duyduğunda şaşırdı.
*Ben de arıyordum, rüyamda görmüştüm, hatta ayırttığıma göre önce ben
gördüm diyebilirim.* Adam *Ben rüyamda görmedim, rüya görmem zaten,
doğuştan körüm gördüğünüz gibi, rüya duyarım, kulağıma fısıldadılar*
dedi.

Mehmet Bey ne diyeceğini şaşırmıştı. *Paylaşsak olmaz mı?* diyecek oldu,
adam, *Hayır, neden paylaşayım, bilet benim* dedi. Mehmet Bey içindeki
öfkeyi kontrol etmeye çalışarak *Üç gündür onu arıyorum, Ankara'ya bile
bunun için geldim* dedi. Adam suratını ekşitti, bastonunu sallamaya başladı. Mehmet Bey adam yanından geçerken öfkesinin
fokurdamaya başladığını hissetti. Adam yirmi milyonu elinden almaya
çalışıyordu, hayatının en önemli fırsatını elinden kaçırıyordu.

Bir anda sanki karar vermiş gibi adamı nasıl döveceğinin hayalini
kurmaya başladı. Öfke ve hayal birleşmiş, adamın akıbetini yazıyordu.
Mehmet Bey adamın arkasından yürümeye başladı, her adımı biraz daha sert
atarak onu korkutacağını düşündü ama adamın korkmaya niyeti yoktu
anlaşılan.

Mehmet Bey bir ağacın altındaki taşı görünce kafasındaki kurgu da
değişti. *Şu taşla bir defa vursam, panikleyince bileti alır kaçarım.*
Gidip taşı aldı, adamın arkasından sessizce yaklaşıp vuracaktı. Adam
nefes almasını duymuş olacak ki aniden döndü ve taş adamın suratının ortasına
geldi. Siyah gözlükleri dağıldı, renksiz gözleri açıkta kaldı ve
alnının ortasından kan boşalmaya başladı. Adam sendeleyip yere düştü.
Mehmet Bey adama sarıldı, bir eliyle tutuyor, bir eliyle ceplerini
aramaya çalışıyordu. Adamın alnından fışkıran kan ikisini de kırmızıya
boyamıştı, Mehmet Bey adamın sol cebinde bir kağıt parçası bulmuş gibi
hissetti, çekerken adam da son bir gayretle elini cebine attı. Piyango
bileti iki elin arasında kaldı, kan üstüne Rorschach lekeleri çizerken
ikiye ayrıldı.

Biletin yırtılma sesi Mehmet Bey'e İsrafil'in suru gibi geldi.
Elindeki kanlı yarım bilete ve yerde yatan adama bakakaldı. O sıra
biletçi ve etraftan birkaç kişi daha yetişip kalkmaya niyeti olmayan Mehmet Bey'in
kollarına asıldı. <!-- kaçmasını engellemek için sanırım?-->

Polis geldikten sonra gazeteciler de geldi. Kör adamın avukat olduğunu
öğrendi. Adamın arkadaşları geldi. Dünya geldi. Onun kimsesi gelmedi.
Mehmet Bey o gece nezarette rüya görmedi.
