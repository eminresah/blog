# Kibir Kelimeleri

Üç gündür elime kalem almadım. Ne yazacağımı bilmiyorum. Ne diyeceğimi
bilmiyorum.

Ruhunu sakinlikle özdeşleştirmeye çalışan bitkin biriyim ben, lakin
sakinlik ruhumla hep uyumsuz, ruhuma hiç uymuyor ve beni bunalıma
sevkediyor. Kendimi kimseyle paylaşmadığım, parmaklıkları kelimelerden
oluşmuş bir hapishanede, kaderimi kalemle yeniden üretmeye çalışırken
görüyorum çok zaman. Olmak istediğim her şeyin bir kelime uzağında
olduğumu bilerek yazıyorum ve elim kelimeleri aşıp gerçeklere
ulaşamıyor.

İnsanlar yazarların kelimelerin efendisi olduğunu düşünür. Halbuki tam
tersi, yazar kelimenin mahkumu, kelime de hayatın tüm nimetlerini
kontrol eden, elindeki kalem tasmasıyla yazarı nereye sürükleyeceği
belli olmayan bir efendidir. Yazar --gerçek yazar-- kelimelere
mahkumdur, başka bir şey bilmez, dünyası bunlardan ibarettir.

Tırt yazarlardan bahsetmiyorum. Hemen herşeyin tırtı mevcut, onlardan
bahsetmiyorum. Kendi kaderini yazmaya çalışanlardan, tanrıyla aşık atıp
her defasında kaybedenlerden bahsediyorum. Diğerleri, beceriksizlikler
içindeki diğerleri, benim için mide bulantısından ibaret ve yazmadığımda
bu mide bulantısı hayatımı kontrol eden çalkantıların en önemlisi
oluyor.

> | Kafamı çalkalıyorum,
> | Resimler resimler,
> | Kalemimle tutmaya çalıştığım.

Güzel yemekler yerine onlardan bahseden yazılar yazıyorum, güzel
kadınları sevmek yerine sevginin ne menem bir ısırık olduğunu sezmeye
çabalıyorum, ne çöl erişebiliyor kelimesiz bana, ne bahar esintisi,
etraftaki her nesne kelimelerin izin verdiğinden ibaret...Buna rağmen
birileri bana ne kadar güzel yazdığımı söyleyip sevinmemi bekliyor.
Evet, güzel yazıyorum, başka bir derdim yok, başka bir eğlenceden
haberim yok.

*Sakin ol.*

Yazmadığım zaman kendime devamlı bunu tekrar etmeliyim. Sabahları
kalkıp, bir şeyler yazmak zorunda olan, yoksa akşama kadar kimbilir
kimlere ne laf sokacağı belli olmayan birine hayran oluyorlar. Ne güzel
yazıyormuşum.

Ben insanları sevmem. Söylediğim en büyük yalanların başında sevgi
kelimeleri gelir. İnsanın sevilmeye layık olduğunu düşünmem. İnsanın
--matematikçi veya inşaatçı veya tanrı veya peygamber veya yazar veya
dizer gibi-- olmaya çalıştıkları sevilmeye layık olabilir, ancak insanın
sırf insan olduğu için sevilmeye layık olduğunu söylediğim zaman büyük
bir yalan söylüyordum. Herkesin üzerinde ittifak ettiği bir yalan.
*Herkesi sevmek kimseyi sevmemektir.*

Bazıları güzel yazdığımı söylüyor. Bir mahkumiyet bu, iyi olsa da kötü
olsa da doldurmak zorunda olduğum bir yükümlülük. İnsanların yazar
olmaya çalışmasına şaşırıyorum. Ne olacak? Kitapçı raflarını dolduran
binlercesine, vakit öldürmek, insanları bulunduklarından başka dünyalara
çekmek amacıyla bir yenisi daha eklenecek. Onlara bilgi, kültür veya
eğlence verdiğini iddiasını taşıyan yalancı birisi daha.

Şems'in Celaleddin'in kitaplarını havuza atması gibi okurunu havuza
atacak yazar nerede? Hepsi okurun kucağına yenilerini yığmakla meşgul.
Ticaret bu, anladıkları bundan ibaret, mal satmıyorlarsa da isim, ün ve
bilmişlik satıyorlar. Gül alıp gül satanlara mukabil, laf alıp laf
satıyorlar. Erişmeye çalıştıkları yazarlık mertebesi gülü *gül*le
değiştiren bir kalpazanlık, herkesin makbul bulması beklenen bir
sahtekarlık.

Son bir yazı yazıp, mahkumiyetime nihayet vermek isterdim. Kafamı
bürüyen otları bir defa temizleyip, tohumlarıyla uğraşmamak. Belki
Nietzsche'nin hayatının son demlerindeki o boş bakışlarından, müze
nesnesi olduğu devrin yüce hakikatinden başka bir şekilde ulaşılamayacak
bir nirvana...Ebedi bir ermişlik içinde hayallerin söze takılmadan
estiği bir dimağ. Nesne olmak.

Olmuyor. Yazmadığım zaman kötü bir insan oluyorum. Kalemsiz geçen her
günün ardından daha dalgacı, daha kibirli, daha kavgacı, daha konuşkan,
daha anlaşılmaz oluyorum. Kafam dünyaya savaş ilan ediyor, dilim onun
emrinde gönül kırıyor ve insanların duyduğu en kekre cümleleri kurmaya
başlıyorum. Uykusu gelince uyumak yerine zırlayan çocuklar gibi, yazım
gelince yazmak yerine sağa sola sataşıyorum.

Sataşıyorum, lakin azabın çoğu omuzlarımda. Fırtına haline gelmiş, ne
taraftan eseceği belli olmayan duygular, beni suçluluğun derin kuyusuna
hapsediyor. Dilimin kemiği olsa, kırılsa da sussa. Dalga geçiyorum,
benden duyduklarıyla üzülüyorlar, ancak ben de aslında söylediğimin, ne
kadar doğru olsa da söylenmeye layık olmadığını düşünüyorum. Ve bazen,
kanım diğer damarımdan akıyor: Yazabilmek, doğruyu söyleyebilmek suç mu?
Yeryüzünde övgüye layık ne varsa, yaptığının, söylediğinin doğru
olduğundan emin kibirlilerin eseri değil mi?

Zamanın içine, bedenin içine mahpus insanoğlu. Hapsinin hakkını
veremeyip kuralları yeniden yazmaya çalışan beceriksizlere yazar
diyoruz. Hayat o ki, beceriksizliğinin hakkını veren, becerikliden daha
insan olabiliyor.

