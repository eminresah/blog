# Alarm

Şehnaz hanım horuldayan kocasının sesine karışan canavar düdüğü alarmı
saat 4'ü biraz geçerken duydu. Önce nükleer saldırı ikazı, sonra itfaiye
sireni sandı ve yan komşunun erken kalkmak için kurduğu alarm olduğunu
anlayarak korktu. Alarm sesiyle kanon yapan kocasını dinledi, alarmın
kesilmesini bekledi ve ancak iki dakika sonra sendeleyen bir adamın ayak
seslerinin onu kapattığını duyabildi. Şehnaz hanım komşunun kurtulduğunu
sandı ama umudu yedi dakika sonra tekrar çalan alarmla söndü. Yeni bir
ayak sürüme sesi, yedi dakika sessizlik, sonra alarm...Komşu kalkmayı
beceremediği için alarmı tehir etmekle yetiniyordu.

Şehnaz hanım dördüncü *şavt* sırasında ince karakterinin izin verdiği
sözleri saymaya başlamış, bu düşüncesiz yaratığın gelip komşu olduğu
zamana lanet ediyordu. Kalkıp kapısına dayanmayı kendine yediremedi,
vaktin bu kadar erken olmasını kendine bahane yaptı ve sıcak yatağını o
saatte terketmeye lüzum görmedi.

Komşu nihayet saat 6'ya doğru kalkıp alarmı tümden kapatabildi ve Şehnaz
hanım da uykusuna döndü..

O akşam komşunun zilini çaldığında karşısında bir çift şaşkınlık ve
yorgunlukla bakan göz buldu. Durumu olabildiğince kibarca, adamın yüzüne
tükürmeden izah etti, *sanırım kalkmak için alarm kullanıyorsunuz* dedi
*ancak alarmlarınız beni çok korkutuyor*. Adam binbir özürle yolladı
Şehnaz hanımı, utanarak veya utanmış gibi yaparak.

Bir hafta süren sakin ve derin uykuların sonunda, bir gece sabaha karşı
Şehnaz hanımı alarm değil, kocasının dirseği uyandırdı. Şehnaz hanım
korkmadı ama kocasına dönüp sarılmak istediğinde hırıltılı bir
*Şehnaaz*dan başka ses duyamadı. Gözlerini açtığında gözleri korkuyla
tavana sabitlenmiş, elleri göğüs kafesinde gezinen kocasını gördü ve
acilen ambulans çağırmak için şıpıdık terliklerini giyip telefona koştu.
Adamın yüzü grileşmiş ve aklına geliveren öksürme numarasını yatakta
yapmaya kalkarken kalp krizine bir de boğulma tehlikesi eklemiş, hem
tıksırıyor, hem *gidiyordu*.

Şehnaz hanımın çevirdiği numara çaldı, çaldı ama cevap veren olmadı. Bir
defa daha aradı, sonra bir daha ve bir daha...Başka bir yerden ambulans
çağırmayı düşündü ama nereden çağırabileceği aklına gelmedi, başka
numara bilmiyordu. Aklına taksi çağırmak geldi. Numarayı açan adama
kocasının hastalandığını, acilen taksi istediğini söylediğinde, son
taksinin biraz önce havaalanına gittiğini öğrendi, gelen olursa hemen
gönderecekti.

Şehnaz hanım kapısına gittiğinde, zil sesinin uyandıramayacağı kadar
ağır uykusu olan bir komşusu olduğuna lanet ediyordu.

