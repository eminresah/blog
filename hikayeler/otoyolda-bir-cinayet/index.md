# Otoyolda bir Cinayet

Gözde dokunduğu son sıcaklığın arkadaşının evden çıkarken tuttuğu eli
olduğunu düşündü. Yaklaşık 20 dakikadır, keskin ayazın damarlarında akan
sıcaklığı hissettirmeye başladığı otobüs durağında, kuşların muhtemelen
gece olduğu için uçmadığı ama kervanların hiç geçmediği mahallede bir
çift ışık arıyordu.

Dört tekerleğin hareket ettirdiği bir çift ışık.

Sokak lambasına sığınmaya çalışan sinekleri seyrederken bir an
arkadaşına geri dönmeyi düşündü. Arkadaşı ısrar etmişti kalması için ama
yarınki dersinin erken olduğunu bahane etmiş, geri çevirmişti. Asıl
mesele ders değildi, zaten gitmezdi sabah derslerine de, ilk defa
gittiği bir erkek arkadaşının evinde sabahlamayı pek de annesinden
öğrendiklerine sığdıramamıştı. Annesinin soğuktan eli sızlayan iffetli
kızı gururuna yedirse hemen dönecekti, burnunu dışarı çıkardığında
anlamıştı aslında annesine bağlılığın bu kadar etmeyeceğini.

*5 dakika* diye tuttu içinden, *5 dakika daha bekleyip döneceğim
geriye.* Dakikaları donduran soğukta, mehtabın bu soğuktan hiç haberi
yokmuş gibi ışığıyla gökyüzünü yıkamasını seyretti.

Döndüğünde arkadaşına ne söyleyeceğini kurmaya başladığında, sokağın
ilerisinden bir ışık farketti, bir aşağı bir yukarı kayan. *Bir araba
geliyor sanırım...*

Araba sandığı cip, ışıkları çukurların elindeki bir kukla gibi yaklaştı.
El kaldırmayı düşünemeyecek kadar heyecanlanmıştı. Eğer cip durmasa
geçip gitmesini donmuş gibi seyredecekti oracıkta.

Cip durdu, içinde şoförden başkası yoktu. *Şehre gidiyorum* diye belli
belirsiz bir cümle döküldü Gözde'nin ağzından. Yakışıklı, kumral, kısa
saçlarını geriye taramış, bu saate pek alakasız duran kravatı ve gri
takım elbisesiyle şoförün gülümsemesini farkettiğinde hemen atladı
içeri. Sonunda sıcak, kurtuluş.

Cipte müzik yoktu. Ön panelde karanlıkta daha da belli olan çeşitli
renklerde ışıklar yanıp sönüyor, arada bir değişen ve araçla ilgili
bilgileri veren yol bilgisayarını seyretmeye koyuldu. *-7 dereceymiş
dışarı demek, belliydi zaten canım...Yazın olsa bu içerinin 23
derecesine serin deriz, şimdi cehennem gibi geliyor.*

İyiliksever şoförün pek de konuşkan bir tip olmadığı ince dudaklarının
sımsıkı kapalı olmasından belli oluyordu. Gözde adamı dikizlemiş gibi
olmamak için ön cama dışarıdaki ışıkların önünden geçerken yansıyan
görüntüsüne bakıyordu. *Kimbilir nereden geliyor, belki de sevgilisiyle
kavga edip geldi.*

Az ilerde kendilerini şehre götürecek yolun ışıklarını gördüğünde daha
da rahatladı Gözde. Burası daha aydınlık bir yoldu ve daha az çukur
vardı. Ancak cip, sağa doğru döneceği yerde ışıklarda durdu. Gözde yolu
gördüğünde bıraktığı nefesini kesik bir heyecanla geri aldı. *Şehre
gitmiyor muyuz?*

Ağzından çıkmamış olacak ki bu sözler, hiç cevap vermedi şoför. Şu an
dili tutulmuştu zaten, bir şey de söyleyemezdi. Sorsa mı, sormasa mı?

Dışarısı o kadar ıssız duruyordu ki, adam kızıp kendini indirse sabaha
sırıtan suratını kargaların öpeceğini düşündü. İlerledikleri yoldan
geçen tek tük araba vardı, ancak müşteri bekleyen bir fahişe sanan
kamyoncuların alması daha muhtemeldi. Gözde *belki beni yanlış anladı*
diye düşündü, sakin olmaya çalışarak, *herhalde gittiği yerden şehre
gitmenin daha iyi bir yolu vardır.*

Biraz sonra bir benzinliğe doğru sinyal verdiğinde, Gözde yine bir nefes
verdi. *Demek bu tarafa benzinimiz bittiği için geldik. Herhalde bu dağ
başında yolda kalmayalım diye...Yakışıklı olduğundan ayrı düşünceliymiş
de şoför bey.*

Gözde indiğinde *doldurayım mı abi* diyen pompacıya ağzını açmadan bir
baş hareketiyle *evet* diyen şoförün yürümesini seyretti. İçeriye gitti
ve yine ağzını açmadan kredi kartını verdi, şifresini girdi, slipleri
aldı ve kendisine promosyon olarak deterjan vermeye çalışan kasiyere
gülümseyerek dışarı çıktı. *Konuşmayı hiç mi hiç sevmeyen biri.*

Yerine oturduğunda gülümsemesi sönmemişti ama marşı çevirirken
ciddiyetini yeniden takındı. Gözde adamdaki bu ciddiyetin sahte bir
sertlikten olduğunu düşünmeye başlamıştı. *Beni etkilemek için sert
görünüyor olmalı, hiç etkilenmedim halbuki, iki çift laf etmeyi bile
bilmeyen bir erkek.*

Yola çıktıklarında Gözde U dönecekleri bir yeri umutla gözlüyordu. Yine
de cip hızlanmaya başlamış, karanlıkta farkedebildiği en az bir kavşağı
geçmiş ve benzinlik hipotezinin pek de geçerli olmadığını Gözde'ye
anlatmıştı. Gözde yeniden her geçtikleri ışıkta şoförün gözlerine
bakıyor, karanlığı dikkatle süzen bu adamın kendisi hakkında ne planları
olduğunu düşünüyordu.

*Herhalde beni öldürecek değil* diye düşündü bir an. *Hiç katil tipi yok
bu herifte. Böyle bir cipi olan adamın benden bir şey çalması da mümkün
değil. Geriye kalıyor bir ihtimal: Bu geceyi yatağında geçirmemi
isteyecek...*

Kendini tecavüz fikrine alıştırır ve bunun aslında dışardaki soğuktan
daha katlanılabilir bir şey olduğunu düşünürken, yanlarından hızla geçen
bir tabelada *İstanbul* yazdığını farketti. Tabeladan hemen sonra sinyal
sesinin metronomunu duydu. *İstanbul'a mı gidiyoruz?*

*Beni İstanbul'a kaçırıyor* düşüncesi, gece vakti Kız Kulesi'nin
manzarasını görmesine yol açtı bir an. İnsan şok yaşadığında, aklına ne
geleceği pek belli olmuyor. *Beni Kız Kulesi'ne hapsedecek.*

Bağırmak istedi, bir gık çıkar gibi oldu genzinden ama gerisi gelmedi.
Rahatlamak için dilini yanaklarına değdirmek, elini çantasına atmak, sağ
tarafında bir melek hayal edip, kendi kendine *Gözde sakin ol* demek,
anneannesinden öğrendiği duaları hatırlamaya çalışmak, *neydi şu her
kötülükten koruyan dua, neydi Allah'ım neydi.*

İnsan kaçırılırken kendini oturduğu yere çivilenmiş gibi mi hisseder
böyle. Kaskatı. Cipin içinde dönüp duran ışıklar bile donmuş gibiydi.
Gözde'nin gözleri de sürücünün gözleri gibi karanlığa dikilmiş, ama yolu
değil, karanlığı görüyordu.

O an durumu yeniden değerlendirdi. Başına gelecek şeylerin en kötüsü bir
gece bu adamın koynunda yatmak değildi. *Bu adam beni İstanbul'a satmaya
götürüyor.*

Bütün o üçüncü sayfa haberleri gözünün önüne gelmeye başladı. Kaçmaya
çalışan ama kaçamayan Rus kızları düşündü. Annesini, onu aradığında
arkadaşına gideceğini söylemediği aklına geldi. Şu an kimse bu adamın
yanında, İstanbul'da bilinmeyen bir yere doğru götürüldüğünü bilmiyordu.
*Tanrım* diyecek oldu, dudakları kımıldadı ama ses telleri yapışmış
gibiydi.

Şimdi anlamıştı işte bu arabanın nasıl alındığını. Bu yaşta böyle bir
cipe başka nasıl binebiirdi ki zaten, pezevenk. İçini dolduran kuşkuyu,
yakışıklılığına duyduğu hayranlığı bırakmış, adamın kimbilir hangi
kavgadan kalma kaş izine bakıp, aslında ne kadar barbar bir adam
olduğunu hayal etti.

Gözde hızla akan yoldaki yürüyen griliği son anda farketti. Şoför de
farketmemiş olmalıydı ki, son anda yapmaya çalıştığı manevra işe
yaramadı ve gözleri farların etkisiyle kamaşmış bir köpeğe çarptılar.
Gözde bedenin üstünden geçerken köpeğin kemiklerinin kırılışını duyar
gibi oldu. Ağzından çıkan çığlık bile bastıramamıştı bu sesleri.

Bu sefer çığlık attığının farkındaydı. Ama şoför sanki hiç duymamış gibi
devam ediyordu. Hatta yüzünde hafif bir gülümseme olduğunu farketti.
Dönüp bakmamış, küfretmemiş, ağzından tek kelime çıkmamıştı. Dimdik, bir
heykel gibi yolu izlemeye devam ediyordu. *Soğukkanlı bir katil, hani
filmlerdeki gibi.*

Evet, filmlerdeki gibi bir katile rastlamıştı Gözde. Şansına, kaderine,
kendini bütün bu zaman boyunca koruduğunu düşündü Tanrı'ya karşı bir
isyan doldurdu içini. Bu heykel gibi sessiz adamın, kimbilir hangi
işkencelerle nasıl öldüreceğini düşündü. Belki cesedini bile
bulamayacaklar, kaybolduğunu bile kaç gün sonra farkedeceklerdi. *Beni
de köpeği öldürdüğü gibi öldürecek, aman Tanrım, öldürecek.*

Köpeğin üzerinden geçerken attığı çığlık şimdi biraz daha sakin
düşünmesine yol açmıştı. Henüz ölmediğini, yerine çivi gibi
çakılmadığını, kalbinin hala attığını, damarlarında akan kanı, hala
yapılabilecek bir şeyler olduğunu hissediyordu. Öfkenin ısıtmaya
başladığı kanı hissedebiliyordu.

Gecenin içinde usul usul ilerleyen kör bir kamyonu geçtiler. Gözdenin
aklına etrafta hala başka insanlar olduğu geldi. Şimdi atlamak imkanı
olsa kamyoncuya bile, tüm yapabileceklerine bile razıydı. Bu sessiz
katilin işkencelerinden, kamyoncunun yapacağı herhangi bir kötülüğe bin
kere razıydı. Kamyoncuların saflığını, o kaba duruş içindeki teklifsiz
iyiliklerini düşündü. *Böyle içten pazarlıklı bir katile yem olmaktansa,
hayatım boyunca bir kamyoncuyla yatarım.*

O an aklına polisi aramak geldi. Ama arayamazdı, adamın yanında *ben
kaçırılıyorum* derse kendini hemen indirir, şu soğukta keserdi. Hatta
bağlar ve bagaja atardı, filmlerde yaptıkları gibi. Bu arada elini
çantasına atmış telefonunu aramaya başlamıştı, her zamanki gibi en
alakasız şeyler geliyordu, arkadaşına mesaj atmak aklına geldiği anda
eline orada olduğunu hiç hatırlamadığı çakısı geldi.

İçine çakıdan yayılan kudret, kendini bir dağın zirvesinde vadiye
bakarak haykıran bir kızılderili gibi hissetmesine sebep oldu. Elinde
çakısı vardı, bu katili, o kendisini öldürmeden öldürebilirdi. *Şu an
olmazsa, hiç yapamam, İstanbul'a gittikten sonra kurtulmam
imkansızlaşır.*

Çakının soğukluğunu, tırnağıyla açarkenki erkekliği hissetti. Çakı sanki
bağırıyor gibi gelmişti ama şoför duymamıştı. Sımsıkı kavramış, nefesini
tutmuş, şoföre göz ucuyla bakıyordu. *Ya şimdi, ya hiç.*

Elinin nasıl bir refleksle gidip çakıyı şoförün tam şah damarına
sapladığını bilemedi. Böyle de bir refleks olmalıydı, katil refleksi.
Bul deseler bulamazdı damarını ama işte tam üstüne saplayabilmişti.
Eline kan sıçradığında cip kaymaya başlamış, şoför hırıltılarla üstüne
atılmış ama direksiyon ve araç bağımsız kaldıklarından bariyerlere doğru
girmişlerdi. Fışkıran sıcak kanın kapattığı ön camdan son gördüğü
derince kuru otlara doğru kaydıkları oldu ve araba takla atmaya başladı.

İkisinin de emniyet kemerleri takılıydı ama şoförün bununla artık pek
ilgilenemediği belliydi. Cip iki defa döndükten sonra yat yattı ve
boğazından hala kan fışkıran şoför Gözde'ye doğru kaykıldı. Gözde attığı
çığlığın farkına omzuma jöleyle karışmış kanlı bir baş dokunduğunda
vardı. İşte kurtulmuştu.

Biraz önce geçtikleri kamyon kazayı görmüş, düz yolda ilerlerken bir
anda bariyerlere bindiren cipin yoldan çıktığı yerde durmuştu. Kamyoncu
koşarak yanlarına geldi, cipin üstüne çıkıp kırık camdan kapıyı açtı ve
bağırarak ağlamakta olan Gözde'ye *ağlama bacım, ağlama, geçmiş olsun*
dedi.

Bundan sonra olanlar her kazadan sonra olanları andırdı biraz, şoförün
boğazındaki çakıyı farkedene kadar. Kamyoncu polisi aradı, önce
trafikten, sonra asayişten geldiler. Kamyoncu kazaya şahit olduğu için
şansına yirmi kez sövdü. Gözde hemen hepsinde bir filmi izler gibiydi,
etrafta koşturan birileri, parlak lambalarıyla gelen polis arabaları,
ambulanslar, siyah bir ceset torbasıyla götürülen sessiz katil...

Gözde polis arabasına bindirilirken son gördüğü bindiği cipin plakasının
yanındaki kulak sembolüydü. Bir polis memuru *Amirim, maktül Erkin Demir
sağırmış, telefonunda sadece mesajlar vardı. Ailesine haber verdik,
geliyorlar.* dedi.

Gözde polis amirine olanları ne zaman anlattığını hatırlamıyordu, ama
göbekli polis ona *sizi aldığı yerden şehre en kısa buradan gidilir*
dediğinde kendini kaybetti.

