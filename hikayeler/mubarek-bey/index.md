---
title: Mübarek Bey
---

Mübarek Bey cuma günleri hariç hafta içi sık sık yaptığı gibi karşıdaki
dönerciden bir dürüm almak için hızlı adımlarla caddeyi geçti. Dönerci,
Mübarek ağabeyini görünce soğansız ve bol domatesli bir döner sarmaya
başladı ama Mübarek Bey araya girip, *Soğan da koy* dedi, *nezakete lüzum
yok.*

Dönerci oniki yıldır karşıdaki işhanının ikinci katında muhasebecilik
yapan kırklı yaşlarının sonundaki Mübarek ağabeyinin nadiren soğanlı
sardırdığını biliyordu. Ya işlerin sakinliğinden ya bir şeye
sinirlendiğinden böyle yapardı...

*Ne oldu abim, bir şeye mi kızdın?*

*Yok, yok, hanım akşama erken gel dedi de, durmayacağım zaten.*

*Yenge özlüyor seni herhal*, dedi gülerek dönerci.

*Yirmibeş senedir özlüyor*, diyerek kafasını diğer tarafa çevirdi Mübarek Bey, tanıdık biri çıksa da konu değişse diye düşünerek.

*Buyur abi*, diyerek eline tutuşturdu dönerini. Mübarek Bey de içeri geçip oturmak yerine, hiç adeti olmadığı halde karşıdaki parka gidip elinde tepsiyle dolaşan çaycıdan bir çay aldı. Dönerci bir gariplik olduğunu sezmiş fakat üstünde durmamıştı. Muhasebeci pek yalnız kalmaz, kalmak da istemezdi ama bugün sanki kendisini dinlemek istiyordu.

Mübarek Bey dönercinin dilinden kaçar gibi parkın sonbahar güneşi alan bir köşesine geçmiş, bu tercihiyle gölgeye sığınan ihtiyarlardan da uzağa yerleşmişti. Birkaç arkadaşını parkın yanından yürürken gördü ama
onlar kendisini görmedikleri için çayı ve dönerini tek başına bitirdi. Dürümün sonuna doğru gelen bir kedinin gözleri hariç, kimsenin gözüne bakmadan
yediği ender yemeklerden biriydi.

*Ne olacak şimdi?* diye sordu kendi kendine. Düşünmek için kendine
tanıdığı mühleti bitirmişti, elindeki döner bitmiş, çayın bardağı bile
soğumuştu. Hala kafasındaki mesele çözülmemişti. Sabahtan beri aklına her geldiğinde, iki sene önce bıraktığı sigarayı hatırlıyor, onun
yerine ne yapabilecekse, neyle oyalanabilecekse elini ona
atıyordu. Velakin işte şimdi, güneşin tepeden yakmaya başladığı ve
insanların yürümelerindeki hissiz dağınıklığı seyre daldığı bu an,
sabahtan beri her köşede karşısına çıkan derdin güneşi de arkasına alıp önünde
dikildiğini hissetti. Gözlerini indirdi, kapatmak istedi ama
göreceklerinden mutlu olmayacağını biliyordu.

Mübarek Bey'in kızı o akşam iki ay önce eve getirip tanıştırdığı erkek
arkadaşıyla kaçmıştı. Kızının pek de ciddi olmadığını düşündüğünden,
oğlanı da gözü tutmadığından evlenmelerini istemediğini annesi
aracılığıyla söylemişti. Kızı da susmuş, çocukluğundan beri her
istediği şeyi aldırana kadar sesindeki tüm frekansları
kullanan kız, bu sefer hiç ses etmemişti. Mübarek Bey bir ara kızının ne
kadar olgunlaştığını bile düşünmüştü, içinden bir his garip bir şeyler olduğunu söylüyordu ama işin bu safhaya geleceğini hiç tahmin
etmemişti.

Polise gitmemişti, gitseler de bir faydası olmazdı
herhalde. Sevgi yirmiüç yaşında koskoca kızdı ve polisin de yapacağı
kendisine sabır dilemek olurdu.

Yerinden kalktı. Büroda çalışanlardan biri hana doğru yürüyordu, ona
yöneldi, öğleden sonra bir işinin olduğunu ve gitmesi gerektiğini
söyledi. Arabasının bulunduğu otoparka doğru yürürken, büroya yeni
aldıkları oğlan koşarak gelip anahtarlarını verdi, *unutmuşsun abi*
diyerek. Anahtarları aldı, teşekkür etmek adeti olmadığı halde bir de
teşekkür etti ve evinin yolunu tuttu.

Evin kapısını açtığında karısının telefonla konuştuğunu duydu. Adımını
içeri atarken duyduğu tek bir cümle karısının kiminle, hangi konuda
konuştuğunu ifşa etti. Mübarek Bey o gün zili çalsaydı hayatı çok
farklı gelişebilirdi.

Karısı *Siz bir kaç gün daha ortaya çıkmayın, babanız o zamana kadar
iyice yumuşar* diyordu. Sabah *kızım gitti*
diye dövünen kadının aslında kızının ne yaptığından haberi vardı demek.
Mübarek Bey ayağını yere bile basmadan geri çekti, kulağının biri hiç
işitmeyen karısının duymayacağından emin olsa da kapıyı nezaketle
kapattı ve apartman merdivenlerinden inip tekrar arabaya bindi.

*Komplo* dedi dişlerinin arasından. *Anasıyla kızı birleşip bana komplo
kurmuşlar. Ne için, o çingene çocuğu için. İki lafından biri bu kız evde
kalacaktı zaten kadının, şerefsiz.* O an, sinirlenen insanların
tahayyülünün fazla mesai yapmasından olacak, Mübarek Bey'in aklına,
kendisi işteyken karısının neler yaptığına dair hayaller üşüşmeye
başladı. Arkasından böyle bir iş çevirebilen kadının, başka erkeklerle
iş tutabileceğinden emindi. *Kesin beni de boynuzlamıştır bu orospu*
dedi, sesi çıkmıyordu, ne dediğini, ne düşündüğünü duymaktan korkar gibi kendi kendine tıslayarak konuşuyordu.

*Belki kızım bile benden değildir. Bana benzemiyor zaten, kızlar babaya
benzer derler, bana hiç benzemiyor.* Sonra direksiyonun başında katılır <!-- katılır gibi hissetmek ne demek? -->
gibi hissetti kendini, bir caminin yanında durdu. Dedeler öğle
namazından çıkıyordu, onların ikişerli üçerli gruplar halinde konuşa konuşa evlerine
gitmelerini izledi. Caminin avlusunda bir ağaç vardı, gölgesindeki
banka uzanmak istedi biraz.

En son imam olduğunu tahmin ettiği genç bir adam da camiden çıkınca içeri girip
oturdu. Kafasını sütunlardan birine dayadı, öylece bekledi, halıdaki desenleri ve pencere vitraylarını seyretti. Her cuma gittiği
camiye benziyordu, zaten camilerin hepsi birbirine benzerdi. İçinde ihanete uğramışlık duygusu zonkluyor gibiydi, biraz büyüyor, biraz
küçülüyor, sonra tekrar hacimlenip tüm varlığını kaplıyordu. Acıdan da
sarhoş olunuyormuş, Mübarek Bey o haldeydi.

Yerinden doğrulacakken karşıdaki kitaplığı gördü. Geçen cuma
günkü vaazı hatırladı bir an, bütün soruların cevabının Kur'an'da
olduğunu söylüyordu vaiz, belki şimdi ne yapacağının cevabı da yazılıydı
orada. Mübarek Bey dini duyguları pek derin bir insan değildi,
çocukken babannesinin zoruyla indirdiği hatimden bu yana kitabın
kapağını açtığını hatırlamıyordu ama bu sefer ona ihtiyacı olduğundan
emindi. Raftaki Kur'an'lardan birini aldı, mealli olmasına dikkat
etmemişti ama kitabın ne dediğini anlamak için buna ihtiyacı olacağını kitabı
açınca farketti.

*Rıfkı amca bunun ufak boylarından birini okuyordu geçen gün* diye
düşündüğünde zihni asıl meseleden uzaklaşmaması için uyarır gibi karısının
konuşmasını yeniden öne sürüverdi. Boynunun, yüzünün gerildiğini hissetti.
Eli titreyerek kitabın sayfalarını çevirirken *Allah hainleri sevmez* cümlesiyle karşılaştı ve alacağı cevabı aldığını düşünerek kitabı kapatıp yanına aldı. Allah hainleri sevmediğine göre onların yok edilmesine
de bir şey demezdi. Evet, yapılması gereken buydu, arkasından işler
çeviren karısı ve kızını yok etmeliydi.

Camiden çıktı, karşı sokaktaki daha önce hiç gitmediği bir kahveye girdi.
Sigara dumanı ve okey taşı şakırtıları arasında planını kafasında netleştirdi.
Çabuk olmalıydı her şey, kendisini kurtarabilmeliydi, o kadın için
senelerce hapiste yatmaya değmezdi. Allah'ın ona kusursuz bir plan sunduğunu düşünmeye başladı, sıkıştığı yerde kitabı açıyor ve aradığı
şeyin cevabını buluyordu. Vaiz doğru söylemişti, bu kitapta her şeyin
cevabı yazıyordu.

O akşam, yüreği yerinden çıkacak gibi atsa da, Mübarek Bey eve her
zamanki saatinde gitti. Karısının bir telefon konuşmasını daha duymaya
mecali yoktu, bu sefer anahtarı bulamamış gibi yapıp kapıyı çaldı.
Karısı sabahki üzgün havasına geri dönmüş, kızının akıbetini merak eden
anne numarası yapmaya yeniden başlamıştı. *Haber var mı?* diye sordu
Mübarek Bey, kadın gözlerini devirip yere baktı. Öğlenki konuşmayı
duymasa bu hareketinden sonra haber olmadığına emin olurdu ama şimdi
bunun ne demek olduğunu pek de kestiremedi.

Sıkıntıyla televizyonun karşısına geçti, karısına yemek yemeyeceğini söyledi.
Kadın ağzında bir şeyler geveler gibi yaptıysa da onu yalnız bırakıp gitti.
Kafasında dönen resimlerden televizyondakileri görmüyordu. Son birkaç
saatlerinde, önceden olduğu gibi karısıyla pek konuşmadılar.

O gece Mübarek Bey karısının horultusundan emin oluncaya kadar yanında
yattı. Sonra kalkıp üzerini giyindi ve yatak odasında bir mum yakıp yere
koydu. Mutfağa gidip bütün ocakları açtı ve gazın yavaş yavaş odalara
dolduğunu hayal etti. Ortalığa gündüz aldığı benzini boşaltırken
karısının duyup duymaması umrunda değildi ve gaz muma
erişmeden evden çıktı.

*Alevli bir ateşte yanacaklar* diyordu kitap, evet, karısı bu gece
alevli bir ateşte yanacaktı. Merdivenlerden inip iki blok öteye kadar
yürüdüğünde boş sokağın ötesinden sallana sallana gelen, mahallenin
meşhur sarhoşu Vahit'i gördü, hemen bir köşeye saklandı ve sarhoşun
geçmesini bekledi. Sarhoş yavaş adımlarla önünden geçerken, Vahit'i
sarhoşluğundan, Mübarek Bey'i de gündüzki sinirinden uyandıran bir patlama
oldu. Vahit yere kapaklandı, saçılan camlar her yana dağıldı ve Mübarek Bey o patlamanın içinde karısının sesini son kez duyduğunu düşündü.

*Vahit, ne yaptın?* dedi zihni birden, sanki gazı açıp evden kaçan oymuş
gibi. Sarhoşa görünmeden oradan uzaklaşmanın bir yolunu bulmalıydı. Birilerinin kendisini tanıyabileceğini hiç düşünmemişti ama bir yandan da
yanmaya başlayan evden kaçıyormuş gibi yapmayı düşünüyordu. Önce düşünceleri
kesildi, nefesi hızlandı, sonra adımları ve koşarak, kime görünüp
görünmediğini önemsemeden oradan uzaklaştı. Düşünceden kaçtı, ateşten
kaçtı, rüzgardan kaçtı... Yağmur yağmasını istedi, temizlenmek ister
gibi, yerdeki mazgallardan birinden geçip kaybolmak ve bir daha
bulunmamak istedi. Bir yerde katillerin soğukkanlı olduklarını
okumuştu, hani şu geçenlerde kocasını öldüren kadın soğukkanlılıkla gidip polise teslim olmuştu, öyle yazıyordu gazete. Mübarek Bey soğukkanlılık kıstasına göre katil olamazdı çünkü son ana kadar koruduğu
ruhi sağlamlığını, patlamayla beraber kaybetmiş, karanlıktan, ışıktan,
sesten ve sessizlikten korkar hale gelmişti.

Gündüz birazı müşterilerine ait işyerindeki tüm parayı yanına almış,
bankadaki parasını da çekmişti. Arabaların hala aktığı caddeye
çıktığında, bir taksinin yavaşça gelmekte olduğunu gördü ve elini
kaldırdı. *Beni iyi bir otele götür.* Hasta numarası mı yapsa,
dehşetiyle yola devam mı etse kararını veremeden arkadan çığlık çığlığa
ambulans ve itfaiyenin koşturmakta olduğunu gördü. Taksici kenara
çekildi, *Bu saatte... Allah yardımcısı olsun, yangın çok zor* dedi.
Mübarek Bey kafasını çevirir gibi yaptı, *Öyle* diye bir söz çıktı
ağzından ama ne demek olduğunu kendisi de bilmiyordu.

Taksi bir otelin önünde durdu, Mübarek Bey inip otele girdi, bira ve
rakı kokusunun tozlu koltuk kokusuyla harman olduğu lobide televizyon
seyreden resepsiyoncu başını çevirip baktı önce, sonra kalkıp *Buyrun*
dedi. *Tek kişilik yerin vardır* dedi Mübarek Bey, *Ne kadar
kalacaksınız?* dedi adam, *Bu gece* dedi Mübarek Bey. Adam kimlik
isteyince bir an tereddüt etti, elini cebine attı, kimliğe dokundu ama
eliyle bir de diğer cebini yokladı. *Dur bir de buraya bakalım* deyip
cüzdanını açtı, güya numara yapacaktı ama cüzdanın içinden ehliyet tam
da resepsiyoncunun önüne fırlamıştı. *Bu olur de mi?* dedi, *Olur, olur*
dedi adam, sonra bir anahtar uzattı, *Birinci kat, 105 numara, ödemeler
peşin* dedi. Mübarek Bey parayı uzatınca *Yükünüz var mı?* diye sordu
resepsiyoncu, *Yok* cevabıyla birbirlerine iyi geceler demiş oldular.

Eğer Mübarek Bey her şeyden kuşkulanan bir insan olsaydı, o geceyi
polisin otel kayıtlarından kendisini bulup bulamayacağını düşünerek
geçirir ve boş yere uykusundan olurdu, zira resepsiyoncu parayı aldıktan
sonra kimliğini unutan bir adamı deftere kayıt etmedi, otelin kazancının üçte ikisi
kayıtsız müşterilerdendi.

Mübarek Bey son zamanlarda o geceki kadar kesiksiz uyuduğunu
hatırlamıyordu. Ya koşturduğundan ya cinayet mahallinden
kurtulduğundan ya büyük suç işlemiş insanlara has o teslimiyetten ya
da uyanmak işine gelmediğinden uzun süre uyudu ve ertesi gün
11'de uyandı. Kendisini, yatarken bıraktığı panik hali yerine sakinleşmiş
ve her şeyin kontrolü elindeymiş gibi bir güçte buldu. Kahvaltı saati
sona ermişti, zaten umurunda değildi, üzerindekileri çıkarmadan uyuduğu için kalkıp duş almaya üşendi.

Geceki olay ne kadar uzak geliyordu şimdi. Başka birinin anlattığı bir
olay sanki. Sonra yavaştan geceki dehşetin yeniden yükseldiğini hissetti.
Düşünmek istemiyordu fakat engel olamadığı duygular peşini bırakmıyordu. Sakinleşmek
için elinden bir şey gelmiyordu. Hayatı boyunca sakinliği pek
bozulmamış, yaptığı en büyük kavga eve hangi eşya alınacağıyla, belki
belki ücretini ödemeyen müşterileriyle sınırlı kalmış bir adamın, suç
nasıl işlenir ve akabinde ne olur hiçbir fikrinin olmaması doğaldı. Odadaki
telefon çaldı, korktu bir an, işte yakalanmıştı, kesin polis gelmiş onu
almak için bekliyordu aşağıda. Doğrudan aşağıya inmek daha iyiydi, belki
onu tanımazlar ve kaçabilirdi. Aklına türlü çeşit kaçış sahnesi gelirken gayrı ihtiyari yorganı sıktığını farketmedi. Henüz halüsinasyon
görmeye başlamamıştı ama pek yakındı şüphesiz.

Yataktan kalkıp merdivenlerden inişi hasta bir adamın ilk adımlarına
benziyordu. İndikçe yeniden gücünü topladı. Son basamakları atlarken
resepsiyoncuyla gözgöze geldi ve etrafta polis olabileceği düşüncesini
unuttu. Kafası, korku ve hayallerin çokluğundan olacak, herhangi bir
düşünce üzerinde fazla sabit kalamıyordu. *Hayırlı işler* deyip otelden çıktı.

Gün ışığı ve açık havada biraz dolandı. Tanıdık birine rastlama
korkusu duyuyordu. Gidip teslim olmalı mı, yoksa kaçabildiği kadar
kaçmalı mıydı bilmiyordu. Nereye kadar kaçabilirdi ve bundan sonra ne
yapacaktı? Bir yandan evin ve karısının akıbetini de merak ediyordu.
*Gazeteler henüz yazmamıştır* diye düşündü, *yarın yazarlar.* Zihni bazen
açılıp keskin bir berraklıkla düşünceler üretiyor, bazen de puslu
hayallere gömülüyordu.

Bir dolmuşa binip otobüs terminaline gitmeye karar verdi. En azından
parası bitene kadar teslim olmayacaktı. El kaldırdı, duran dolmuşun arka
koltuğuna oturdu. Parayı uzatıp etrafı seyretmeye yeni başlamıştı ki
kızını kaçtığı çocukla el ele kaldırımda yürürken gördü. *Bu kadar
yakındalarmış demek* diye geçirdi içinden. Şoföre *dur* diye bağırdı, şoför
şaşırmışlığını ıslıklı bir küfürle yakındakilere ifade ederken dolmuştan indi. Bir hırdavatçının tam önündeydi, içeri daldı, *Balta var mı?* deyip bir tomar parayı adamın önüne attı.

Ertesi gün gazeteler üçüncü sayfalarında ölüm ilanı olan bir adamın sokaktaki
genci nasıl öldürdüğü anlatıyordu.
