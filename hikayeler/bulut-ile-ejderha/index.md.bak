---
title: Bulut ile Ejderha
date: 2014-11-23 02:18:14 +0200
dp: 12367
---

Göklerin mavi olduğu zamanların öncesinde büyük bir volkanda bir ejderha
yaşarmış. Dişleri kömür gibi siyah, gözleri ateş gibi kırmızı, derisi
timsah gibi yeşilmiş. Kocaman kanatlarını çırptığında fırtına eser,
ağaçlar eğilirmiş.

Bu ejderhanın bir adı yokmuş çünkü annesi doğduğunda ona isim vermeyi
unutmuş. Herkes ona *Ejderha* dermiş. Zaten her ejderha gibi o da
yanardağlarda yalnız yaşamayı severmiş. Onu adıyla çağırması gereken
annesi, babası, arkadaşları olmadığı için bir adının olmaması onu
üzmüyormuş.

Ejderha doğduktan onyedi ay sonra uçmayı öğrenince hemen kendine bir
volkan bulup orada yaşamaya başlamış. Bu volkan dünyanın ucundaki
yanardağların birinin içindeymiş. Ejderha oraya gittiğinde etrafda kimse
yokmuş, volkanın içindeki lavlar her yeri ısıtır, her yeri
aydınlatırmış. Ejderha gündüz ve gece volkanın içinde yaşar, lavların
açtığı yolları seyreder ve hayallere dalarmış.

Ejderha kömür yermiş ve yanında lav içermiş. Volkanında bol bol kömür
olduğu için hiç dışarıya çıkmasına gerek kalmazmış. Bütün gün
kanatlarıyla kömür ufalıyor, sonra onları akan lavlarla karıştırıp
yiyormuş. Canı sıkılırsa volkanın tepesinden çıkıyor, güneşi ve
yıldızları seyrederek dolaşıyormuş.

Sadece yılın belli günleri volkandan uzaklaşıyor ve annesini görmeye
gidiyormuş. Annesi çok uzak bir dağda yaşadığı için yolculuğu günlerce
sürüyormuş. Annesi onu görünce çok mutlu oluyormuş. Ejderhalar yılda iki
defa bayram yaparmış. Bunların birincisi ilkbaharın başlangıcında,
diğeri de sonbaharın başlangıcındaymış. Ejderha her iki bayramda da
annesini görmeye gidermiş.

Bu yolculuklar sırasında ovalardan, deniz kıyılarından, ırmakların
üstünden, ormanlardan geçmesi gerekiyormuş. Geçtiği yerlerin hepsinde
yiyeceği olan kömür yokmuş. Ejderha kömür bulamaz ve aç kalırsa çok
sinirli, kavgacı bir ejderhaya dönüşüyormuş. Sinirlendiğinde ağzından
çıkan alevle etraftaki ağaçları ve taşları kömüre çevirip, onları
yiyormuş. Ormanın üzerinde ejderhayı gören geyikler, aslanlar, zürafalar
ve maymunlar kaçışıyor, onun ateşinin dokunmayacağı kadar uzaklara
gidiyorlarmış.

Senelerin birinde, kış bitip ilkbahar yaklaşırken, ejderha yine
volkanından çıkıp annesini ziyaret etme zamanının geldiğini düşünmüş.
Henüz kış rüzgarları esmeye devam ediyor, volkanın dışına çıkınca soğuk
kendini hemen hissettiriyormuş. Ejderha kış rüzgarlarına karşı fazla
dayanıklı değilmiş, üşüdüğünde tüm gücünü kaybediyor, kanatlarını
çırpamaz ve uçamaz hale geliyormuş. Kış rüzgarları bitmeden volkandan
çıkmak istememiş ama o yıl kış rüzgarları bitmek bilmiyormuş. İlkbahar
bayramında annesine gitmek için artık yola koyulmalıymış.

Volkanından biraz kömür çıkarıp yanına almaya karar vermiş. Kış
rüzgarlarından üşürse bu kömürden yiyeceğini ve gücünü tekrar
kazanabileceğini düşünmüş. Kendisine ev büyüklüğünde iki kasa yapmış,
bunların içine volkanından kömürler doldurmuş. Kalın va sağlam
halatlarla bu kasaları kanatlarına geçirmiş ve bir sabah, güneş doğarken
volkanından annesine doğru yola çıkmış.

Yüklendiği kömürden dolayı hızlı uçamıyormuş. Kanatlarını çırpması
gerektiğinde kömür dolu kutular ona engel oluyormuş. Bir yandan da
kendini kış rüzgarına karşı koruması gerekiyormuş. Kanatlarını çırptıkça
çok hızlı yoruluyor, yoruldukça daha yavaş uçuyor, daha yavaş uçtukça
daha çok üşüyormuş.

Kendi volkanından uzak olmayan bir başka dağın yamacında konaklamış.
Burada ilk molasını verecekmiş. Yanında taşıdığı kömür dolu kasaları
açmış ve biraz kömür yemiş. Tam bu sırada gökyüzü bulutlarla kaplanmış.

O zamanlar yeryüzünde çok az bulut varmış ve çok az yağmur yağarmış.
Ejderha hayatında ilk defa gökyüzünün bulutlarla kaplandığını görüp
korkmuş. Gökyüzünde her yerde güneşi aramış ama bulamamış. Güneşin
kaybolduğunu ve bir daha hiç açmayacağını düşünmüş.

Önce üzülmüş, sonra öfkelenmiş ve ağzından çıkan alevlerle etraftaki her
şeyi yakmaya başlamış. İndiği yerde ağaçlar çokmuş, ağzından çıkan
kırmızı renkli alevler bütün ağaçları tutuşturmuş. Bu arada yanındaki
kömürler de tutuşmuş ve kanatlarında önce bir sıcaklık, sonra da yanma
duymuş. Ejderha bağladığı kömür kasalarını çıkarmaya uğraşmış ama
yandıkça ağzından daha çok alev çıkıyor ve her yer daha çok alev
alıyormuş. Uçmaya çalışmış ama alev almış kasalar kanatlarını yaktığı
için kalkamamış.

Tam bu sırada yağmur yağmaya başlamış. Önce ufak damlalar, sonra biri
ejderhanın üzerine hortum tutuyormuş gibi bir sağanak başlamış.
Ejderhanın yaktığı orman birkaç dakika içinde sönmüş. Kömür kasaları
ıslanmış ve onlar da sönmüş. Ejderhanın kanatlarının yanan yerleri hala
sızlıyormuş. Canı çok acıyormuş.

Hayatında ilk defa yağmura yakalanan ejderha, suyun alevleri nasıl
söndürdüğüne hayret ederek seyretmiş. Yağmurun kendini ıslatması ona çok
komik gelmiş ama gülmeyi bilmediği için gülememiş.

Kanatları acıdığı için özenle yanına aldığı kömür kasalarını bir kenara
bırakması gerekiyormuş. Onlara ne kadar emek harcadığını düşünüp üzülmüş
ama annesine ulaşmak için kasaları burada bırakmaktan başka çaresi
yokmuş.

Yağmur yağarken kanatlarını çırpmaya başlamış ama kanatları hala acıdığı
için uçabileceği kadar hızlı çırpamıyormuş. Ejderha kendini hiç olmadığı
kadar yalnız hissetmiş.

Üzerinden geçmekte olan bulutlara bakarak, *siz nasıl uçuyorsunuz öyle,
kanatlarınız bile yok* demiş.

Seslendiği bulutlar bir bulut ailesiymiş. En gri ve en çok yağmuru
taşıyan baba bulut, ejderhayı sert bir sesle cevaplamış: *Biz bulutuz,
bizim uçmak için kanatlara ihtiyacımız yok, yeryüzünü sulamak için
geziyoruz.*

*Ama nasıl uçuyorsunuz?* demiş Ejderha, *ben kanatsız uçan hiçbir
yaratık görmedim etrafımda. Kuşların, sineklerin, tüm tanıdığım
ejderhaların kanatları var.*

Baba bulut yağmur yağdırmaya devam ederken cevap vermiş. *Peki ya
yıldızların ve güneşin kanatları var mı?*

*Ha, evet, onların yok ama onlar hep yerinde duruyor, hiç uçtuklarını
görmedim.*

*Ama havada duruyorlar değil mi sevgili Ejderha, hiç yere düşmüyorlar.*

*Evet, düşmüyorlar, ama onları üzerimizde uçarken görmedim ben.*

*Peki rüzgar?* demiş baba bulut.

*Rüzgarı biliyorum, o benim dostum, volkanımdayken onunla konuşurum*
diye cevap vermiş Ejderha.

*İşte rüzgar, bizim de dostumuz, okyanuslardan bizi buralara kadar
taşıyan o* diye konuşmuş baba bulut.

*Beni kanat çırparsam taşıyabiliyor, siz hafifsiniz demek. Ben de hafif
olsaydım anneme kanat çırpmadan giderdim.*

Baba bulut gülümsemiş. Gülümsemesinden karnında bir delik açılmış ve
biraz güneş ışığı Ejderha'nın yüzüne düşmüş.

Güneşi görünce Ejderha arkadaşını görmüş gibi sevinmiş. İçindeki sıkıntı
bir anda dağılmış. Kanatlarını daha iyi hissetmiş ve kanat çırpınca
uçabileceğine inanmış.

Ama kanatları hala acıyormuş. Bir kaç defa kanat çırptıktan sonra yere
inmek zorunda kalmış. Yola yürüyerek devam edip edemeyeceğini düşünmüş.
Yolun ne kadar uzak olduğunu düşünmüş ve bulutlar güneşi tekrar
kapatınca morali yine bozulmuş.

*Siz, saygıdeğer bulut, uçmam için bana yardım etmeniz mümkün mü acaba?*
diye sormuş Ejderha.

Baba bulut uzaklaştığı yerden cevap vermiş, *seni nasıl uçurabiliriz
Ejderha, sen hem ağırsın, hem bizim ellerimiz ve kollarımız seni tutmaya
yetmez* demiş.

O sırada ejderhanın üstünde bulunan yavru bulutlardan biri yerde,
Ejderha'nın kömür taşıdığı kutuları görmüş. Bir yandan yağmur yağdırmaya
devam ediyormuş bulutlar. Yavru bulut babasına *babacığım, şu kutulardan
birini kaldıramaz mısın?* demiş.

Babası rüzgara *beni şu ejderhaya doğru götürür müsün güçlü rüzgar?*
demiş. Rüzgar bir hortum gibi kıvrılmış ve baba bulutu ejderhanın
üzerine getirmiş.

Baba bulut ve yavru bulutlar, ejderhanın bulunduğu yere inmişler. Her
yer bembeyaz olmuş. Ejderha bulutun içine girince çok korkmuş ama baba
bulut ona *korkma, bu sisin içinde sana zarar verecek hiçbir şey yok*
deyince kendini iyi hissetmiş.

Ejderha'nın kömür taşıdığı kutulardan birini rüzgarın da yardımıyla
kaldırmışlar. Ejderha onlar kutuyu kaldırırken üstüne atlamış ve bütün
bulutların yardımıyla havalanmışlar. Bulutlar el birliğiyle ejderhayı
sırtlarına almışlar.

Ejderha bulutların üstüne çıkıp, güneşi yeniden gördüğünde çok şaşırmış.
Her yer bembeyaz, ufka kadar kar gibiymiş. Ejderha o zamana kadar kar
görmediği için ufka kadar kar gibi olduğunu bilememiş, sadece bu uçsuz
bucaksız güzelliği seyretmeye dalmış.

Akşam olup da güneş battığında bulutlarla sohbet etmeye başlamış.
Bulutlar Ejderha'ya göre çok yavaş uçuyorlarmış ama hep uçtukları için
uzun mesafeleri katedebiliyorlarmış. Ejderha bulutlara annesine gitmek
istediğini söylemiş ama onlar *bulutlar gittikleri yönü bilmez, biz
sadece gezip etrafa yağmur yağdırırız, yolumuzu rüzgara sormalısın*
demişler.

Baba bulut ona bazen nerede olduklarını söylüyormuş. *Aşağıda şimdi bir
orman var, geyikler ve ceylanlar ve biz yağmur yağdırmaya başlayınca
hepsi kaçıp yuvalarına saklandı* demiş. Ertesi gün bir nehrin üstünden
geçerken Baba bulut ona nehrin bir dağın tepesinden doğup, kıvrılarak
nasıl deniz aktığını anlatmış. Ertesi gün bir otlaktan geçiyorlarmış ve
bir at sürüsü her akşam yaptıkları gibi kovalamaca oynuyormuş.

Dördüncü günün hepsini denizin üstünde geçirmişler. Ejderha'ya aşağıda
balinaların olduğunu ve onların bazısının bulutlardan bile büyük
olduğunu söylemişler. Ejderha denizi ve balinaları çok merak etmiş.

Beşinci gün Ejderha kanatlarının daha iyi olduğunu ve artık kendi başına
uçabileceğini anlatmış. Bulutlar zaten yağmur yağdırmaktan yorgun düşmüş
ve Ejderha'yı zorlukla taşıyorlarmış.

Baba Bulut Ejderha'nın kanatlarının iyileşmesine sevinmiş. Kendi başına
uçmak istemesi hoşuna gitmiş. Ejderhayı taşıyan kutuyu bir dağın
yamacına bırakmışlar ve ejderha oradan havalanmış.

Bulutların onu bıraktığı yer annesinin volkanına çok yakınmış. Bulutlar
onun bilmediği bir yoldan gelmişler ama annesine çok yakın bir yerde
bırakmışlar.

Ejderha bulutlara teşekkür etmek için onlarla bir süre uçmuş. Bir dahaki
sefere kendisinin bulutlarını taşıyacağını anlatmış. Baba bulut gülmüş
ve *sen bizi nasıl taşıyacaksın?* demiş. Ejderha *ben de sizi kutuya
koyar taşırım* diye cevaplamış. Baba bulut bunun üzerine gülmüş.

Ayrılırken Ejderha'dan ateşini dikkatle üflemesini istemişler. Ormanları
yakmamasını, geyiklere, ceylanlara, aslanlara, atmacalara, güvercinlere
ve hiçbir canlıya zarar vermemesini, ateşin her şeyi kül edip yakmasının
ne kadar kötü olduğunu anlatmışlar. *Öyle yangınları gördüğümüz zaman
kendimizi eritinceye kadar yağmur yağdırmak istiyoruz* demişler. Ejderha
da bir daha ağaçlara ve diğer canlılara zarar vermeyeceğine söz vermiş.

Annesine kavuştuğunda Ejderha bulutların nasıl kendisini getirdiğini
anlatmış. Annesi de onu dinledikten sonra bayram için çıkardığı
kömürlerden yemişler ve o günden sonra Ejderha bir daha diğer canlılara
ve bulutlara hiç zarar vermemiş.
