---
title: Duruşma
---


*Sen, sen, ne için gelmiştin?*

Konuştuğumu söylediler efendim.

*Ha, evet, öyleymiş, çok demişler hatta, çok konuşuyormuşsun.*

Evet efendim, hayır, çok değil, bazen.

*Ne demek istediğini anlatırken de zorlanıyormuşsun.*

Kendimi zorluyorum efendim.

*Kendinle kalmıyormuş bu, başkalarını da zorluyormuşsun.*

Ben sadece konuşuyorum, başkalarını nasıl zorlayabilirim.

*Şimdi bile yüzünden anlaşılma endişesi akıyor.*

!

*Yüzünden akan endişe bize sözleri çarpıttığını da söylüyor.*

Hayır, efendim, yanlış anlıyorsunuz.

*Bak, anlaşılma endişesi, gördün mü?*

!

*Ne ceza verelim sana?*

Yazdıklarımın yarısını yırtıyorum, anlaşılmaz diye, başka cezaya gerek var mı efendim?

*Hahha, demek yırtıyorsun, bu ağırlaştırıcı bir sebep.*

!

*Anlaşılmak o kadar ruhuna işlemiş ki anlaşılmaz diye yazılarını öldürüyorsun...*

!

*Yazı öldürmenin cezası nedir bilir misin!?*

Ha...!

*Bu itirafını görmezden geleceğim, şimdilik, bir daha önüme gelirsen seni yazı öldürmekten yarım yazılar hastanesine gönderirim, hiçbir yazının bitmediği yere.*

Efendim, af buyurun.

*Af buyurdum zaten, anlaşılmaktan korku duymandan dolayı, bundan sonraki kırk yazında anlaşılmayacaksın!*

Af!

*Götürün, bir sonraki gelsin.*

!
