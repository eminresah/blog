---
title: Vakıftan Sürece
---


Sürecin temelini oluşturan ilkeleri hayata geçiren Vakfı
anlatmadan tarih yarım kalır. İlkelerin ne zaman kim tarafından tesis
edildiğini bilmiyoruz, Vakfın ilk yirmi yılının ufak çapta bir
faaliyet olduğunu sanıyoruz. Bu konudaki tartışmalar devam etmekle beraber, Sürecin kurumlarının anlatıldığı dokümanların üzerindeki ismin eski dilde *insanlar* veya *köleler* gibi çoğul bir kelime olduğu hemen hemen kesin olduğu için yazıların tek bir kişiye değil, bir gruba ait
olduğu iddiası artık daha çok kabul görüyor. Ayrıca üsluptaki değişimin de farklı insanları işaret ettiği söylenebilir.

Vakıf kuruluşunu müteakip bir yardımlaşma vakfı gibi çalışmaya başlamış.
Etraftaki zenginlere o zamanlar *şerket* denen üretim organizasyonlarını
miras olarak vakfa bırakmalarını tavsiye etmiş. Zenginlerin başta bunu pek ciddiye
almadığını biliyoruz. Zenginlerin çocuklarına bütün süreçdaşların
çocuklarına sunulan imkanların yetmediğini görmek zor değil. *Onlar*
diyor Tavvarih kitabı, *yardım yapmayı ve her zaman yardım yapabilmeyi
tercih ettiler. Fukaraya yardım etme hakkı kibirlerini zorluyordu.* <!-- onlar derken zenginleri kast ediyoruz, kibirlerini zorlamasına rağmen yardım yapmayı tercih etmelerini söylemek garip değil mi?-->

Tavvarih ilk yüzyılın anlatıldığı bir derleme. *Ebbadula* adına yazılmış
metinler kadar sonraki devirlere ait anekdotlar da bu beş milyon
kelimelik derlemenin parçası.

Vakıf yirminci yılına yaklaşırken o zamanın büyük zenginlerinden biri,
adının Maahmot gibi okunduğunu sanıyoruz, gelirini Vakfa bağışlayacağını
açıklamış. Tavvarih bunun bir dönüm noktası olduğunu, Sürecin
ilkelerinin herkes tarafından öğrenildiğini ve bu adımla beraber aşağı
tabakalardan pek çok insanın Vakfa üye olmak için başvurduğunu
anlatıyor.

Vakıf üyelerinden tek bir şey bekliyordu: Tüm *şerket* ve ihtiyaç
fazlası mülkün *mirası* Vakfa kalacaktı ve buna mukabil çocuklarının
herkes için sağlanan refahtan faydalanması mümkün olacaktı. İlk aylarda
*herkes için sağlanan refah* pek yüksek olmadığı için orta sınıf
insanların bile buna burun kıvırdığı söyleniyor. Ancak Maahmot'un
bağışından sonra üyelerin gıda ve barınak ihtiyaçlarının Vakıf tarafından karşılanmaya
başladığı, çok geniş kitlelere yayılmasının bu sayede gerçekleştiği
söyleniyor.

Yirmibeşinci yıla geldiğinde Vakıf bir milyondan fazla üyeye sahipti,
yedi erkin yönetim kademeleri oluşturulmuştu. Vakıf seçimlerde de o
zamana kadar denenmemiş bir usul uyguladı. O zamana kadar insanlar iki
veya daha fazla aday arasından hangisini beğeniyorsa, ona oy veriyor ve
yönetime getiriyordu. Vakıf ise erklerin yönetimi için her yıl bir
oylama yapıyor, üyeler yöneticilere *tamam* veya *devam* diyordu. Tamam
denenler görevlerinden ayrılıyor, yerlerine bariz kriterlere göre
belirlenmiş yenileri geliyordu. *Devam* denenlerse ya daha üst göreve
devam ediyor ya da yerlerini koruyordu.

Bu sayede Vakıf, yönetiminde büyük çatlaklar oluşmadan bir milyon kişiyi
yönetmeyi başarabildi. Eğer partileşme olsaydı, Vakfın o
zamandan dağılması kaçınılmaz görülüyor. Bir milyon kişinin Vakıf çatısı altında irili ufaklı
yüzondört cemiyete bölündüğü, o zamanlar yeni başlayan kültür erki
ödeneklerinin cemiyetlere yapılmasıyla farklı düşünen ve yaşayan
insanların bile aynı Vakfa mensup olabildikleri anlatılıyor. Bugün başka
şekli düşünülemese de bunlar o zamana kadar istisnai özelliklermiş.

Bugün Sürecin mukabili olarak gördüğümüz, ancak sınıfların miras yoluyla
devamını esas alan bir oluşum daha varmış: *Dövlet* veya *Duylet*.
Dövletin yönetiminin de seçimle işbaşına geldiği ve bunun için yalan
söylemenin normal olduğu anlatılıyor Tevvarih'te. *Dövmotratti* denen
bir sistemin en üstün sistem olduğu kabul edilirmiş, ama bu sistemin
yalanı teşvik ettiği ve insanları araştırmadıkları ve bilmedikleri
konularda taraf olmaya zorladığı ve böldüğü anlatılıyor. Dilbilimciler
*döv* kökünün *güçlünün yönetimi* demek olduğunu düşünüyor.

Bir safhadan sonra Dövlet, Vakfın Dövmotratti için bir tehdit olduğuna
karar vermiş olmalı.

*Bir gecede tüm Vakıf malları gasp edildi, yöneticiler hapsedildi ve
üyeler toplandı* diye anlatıyor Tevvarih. *O gece Sürecin kalplerde
kurulduğu geceydi, çünkü Dövletin onu kendine rakip gördüğü anlaşılmıştı
ve Ebbadula'nın dediği gibi Sürecin tek meşruiyet zemini artık
kalplerdi* diye devam ediyor.

Tevvarih'in *sekiz çetin yıl* dediği bir dönem başladı. Sürecin yedi
erkinin hapisteki yöneticileri görevden alındı, yerlerine geçecekler
belli olduğu için dışarıda yeni bir yapılanma kuruldu ve o zamana kadar
en pasif erk olan savunma erki Vakfa savaş açan Dövlet yöneticilerini
kaçırmaya ve hapsetmeye başladı. Vakfın tüm üyeleri ve onlara yardım
edenler bulundukları yerlerde gösteriler yaptı. Medya erki propaganda ve
iletişimi yönetti. Önceki yapılanmasını insanlara yardım üzerine kuran
Vakıf, bu dönemde Dövletin tam bir karşılığı haline dönüştü. Dövmotratti
içinde yer bulmak için bir parti de kurulduğu ve seçimlere girildiği
anlaşılıyor.

Sekiz yılın sonunda Dövlet çok büyük bir mali krizle karşılaştı çünkü
nüfusun üçte birine ulaşmış Vakıf üyeleri Dövlete vergi vermeyi kesti ve
seçimlerde Vakfın desteklediği parti kazandı. *Toplum Sözleşmesi* Süreci
Dövletin yerine geçirecek şekilde yenilendi ve Dövletin tüm birimleri
Sürecin ilkeleri doğrultusunda yeniden yapılandırıldı.

Şerketlerin miras yoluyla temliki sona erdi, medeni hukuk ve kültür işleri
cemiyetlere terk edildi ve insanlar kurallarına göre yaşamak istedikleri
cemiyetin mensubu oldu. Denetim erki herkese bir konuda denetleme
yetkisi verdi, kanunların her şart altında uygulanması ve üç defa
uygulanmayan kanunun kadük kalması ilkesi getirildi. Bütün insanların
gıda, barınma, eğitim, sağlık hizmetleri karşılanmaya başladı, Sürecin
gelirinin bir kısmı ekonomideki gelişmeyi tetiklemek için kredi ve hibe
olarak verilmeye başlandı.

Tevvarih'in Ugo isimli bir yazardan alıntıladığı gibi *zamanı gelmiş bir
fikri durduracak kuvvet yoktu* ve anlaşıldığı kadarıyla Sürecin zamanı
gelmişti. Süreç buradan komşu ülkelere yayıldı. Kimi ülkeler kendi
Süreçlerini kurmayı tercih etti, kimisi Büyük Sürece katılmayı kabul
etti. Sonraki elli yıl içinde dünya tek bir Sürecin denetimine girdi ve
dünyanın ekonomik mirası, tüm insanlar için harcanmaya başlandı. Bu o
zamana kadar sayısız savaşa sebep olmuş bir rüyaydı. Gerçekleşmesinin
mümkün olduğuna kimse inanmıyordu.

Bugün Süreç oniki milyar insanın yedi milyon ayrı cemiyette
örgütlendiği, bu cemiyetlerin kimisinin ateist, kimisinin Budist,
kimisinin Wicca kurallarına göre düzenlendiği, genelinin oniki yaşından
sonra günün yarısında istediği konuda eğitim alıp, yarısında çalıştığı,
(önceden insanlar çalışmak için garip bir unvan olan *mezzon* olmayı
bekliyor, çalışmaya başladıktan sonra öğrenmeyi bırakıyordu) hepsinin
temel ihtiyaçlarının karşılandığı bir dünya.

Üretim organizasyonlarında mirasın ilga edilmesiyle insanlar her ne
olursa olsun kar etme dürtüsünden de uzaklaştı. Artık daha az karla
yaşayan işletmeler, daha az çöp, daha az kirlilik üretiyor. Enerjiyi
büyük ölçüde atmosfer ötesi panellerden ve nükleer tesislerden edinmeye
başladık. Ay, Mars ve Venüs kolonileri de tuhaf kurallı cemiyetleriyle
Sürecin bir parçası...

Tevvarih'e her yıl yüzbin kelime ekliyoruz, Tevvarih yazılmaya devam
ediyor.
