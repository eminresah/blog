---
title: Büyük Yazarın Son Sayfası
---

7 Nisan

Ölmek için güzel bir gün değil. 7 Nisan'da aşık olur insan, sever,
çiçek-böcek şiirleri yazar, gecesinde mehtapta kumral bir kadınla
öpüşür, gündüzünde yağmura yakalanır, hayat gibidir 7 Nisan, bulutlu ve
rüzgarlı. Ölünmez ama, ölünmemelidir.

Sabah yine erken kalktım, kahvaltı niyetine sigara ve şekersiz kahve.
Huzur vermeyen gecenin gücünü sağdığı bedenimi uyandırmak zihnimi
uyandırmaktan daha zor artık. İnsan en çok sabahları farkına varıyor
yaşının. Akşam olduğunda, eski günler geri döndüğünde ben de
arkadaşlarıma, yitmiş gitmiş, unutulduğu bile unutulmuş arkadaşlarıma
geri dönüyorum ama sabahları...Hiç biri yanımda olmuyor. Yaşlandığımı,
çocukların korktuğu bir dinozor olduğumu o zaman anlıyorum.

İlk vasiyetnamemi yazdığım günü hatırladım. 29 yaşındaydım. Bir gece
aniden uyanıp *ya bugün ölürsem ve kitaplarımı satarlarsa* diye bir
korku duymuştum. Ölümden değil, kitaplardan ayrılmaktan. Öldükten sonra
bile o kitapları okumak niyetindeydim.

İnsanın gençken kurduğu ölüm hayali bile sahte oluyor. Ölüm bile
anlamını değiştiriyor zaman içinde. Gençken bir macera, kimsenin nasıl
olduğunu anlatamadığı bir tecrübe gibi geliyor, yaşlandıkça ölüm de
herşey gibi eskiyor. Gençken insanın çevresindekilerden birinin ölümü
dünyanın sonuyken, yaşlandıkça Tanrı'nın zevksiz bir şakasına dönüyor
ölüm.

Hayat da hakeza.

Genç bir yazarın kendisiyle barışmasıydı yazdığım o vasiyetname. Ruhumu
teslim edebilirim artık Tanrım, elimde işte seninle ve verdiğin fırsatla
yaptığım son mukavele. Çok sövmüştüm sana ama bağışlıyorum seni. Ne de
olsa Tanrı'sın, bağışlanmayı hakediyorsun.

Sonradan daha çok sövdüm. Her gün hayatla beraber ölümü de eskitti. Eski
canlılığı kalmadı, korkudan, Lucretius'tan, Zen'den, *Ey tatmin olmuş
nefis*ten, sonu korkuyla beklenen o cinayet hikayelerinden ve onları
yazmaktan bıktığım gibi ölümden de bıktım.

Geçen gün bir gazeteden arayıp ödül vereceklerini söylediler. Bilmemne
yazını ödülüymüş. Bir de röportaj yapmayı düşünüyorlarmış. Yine kendine
saygılı süsü veren cadaloz bir gazeteciyi gönderip, günümü delik deşik
edecekler. *Hayır kardeşim, ödülünüz sizin olsun. Benim şimdi ölmem
lazım.*

İşte kafamdaki karıncalanma yine başladı. Beynimin kıvrımlarında yuva
yapmış karıncalar, hatıralarımı, zevklerimi, hayatımın tüm anlamını
karanlığa götürüyorlar. Her saniyesine nefes tükettiğim hatıralarımı
durmadan dinlenmeden karanlığa taşıyorlar. Tutmak elimde değil onları,
karıncaları kim yakalayabilir. Birini tutsam diğerleri yollarına devam
eder.

İnandığım zamanlarda secdede ölmek istemiştim. Annemin karnında
geçirdiğim aylardaki duruşuma benzer bir duruşla terkedecektim hayatı.
Geldiğim gibi gitmekti amacım. Sonra öyle ölenlerin büyük ölçüde yüksek
tansiyonun başaşağı durunca beyin kanamasına yol açmasından öldüğünü
öğrendim. Hiç bir büyüsü kalmadı. Secde gitti, tansiyon geldi, kahrolsun
bilim.

Tansiyon geldiğinde başımdaki bu sıcaklığı açıklamakta kullandım. Herkes
sağlığımdan, kendime dikkat etmemden, benim kendilerine lazım olduğumdan
bahsediyordu. Kendilerine lazımdım, onun için tatsız hayatın olan
baharından da vazgeçmem gerekti. Kendime lazım olmadığım halde, neden
perhizi benim yaptığımı bir türlü çözemedim.

Sonra o intiharlar geldi. Hypathia'nın derisini yüzdükleri istiridye
kabuklarıyla bileğimi kesmek istedim, deniz kabuğu kör çıktı. İlaç
aldım, o içirdikleri siyah şeyin ölümden kötü olduğu görüp vazgeçtim.
Kendimi asmak çok banal, bir köprüden atlamak fazla işlenmiş, bir araba
kazası fazla rastgele geldi.

Ya intihar ettiğimi değil de, kazada öldüğümü yazarlarsa...

O zamanlar hemen her gün intihar mektubu yazardım. Her sabah, son yazım
olacakmış gibi bir yazı yazıp, sonra bir önceki gününkünden daha güzel
bir intihar mektubu yazmaya çalışırdım. O devir de ölmediğime pişman
olacağım bir aşkla sona erdi. İntihar mektuplarını artık onları hiç bir
zaman okumayan bir kumrala aşk mektubu olarak yolluyordum.

İntihardan da vazgeçtim, bana yazmak için yeni bir soluk veren aşktan
da. İnanmak için fazla akıllı, inanmamak için fazla duygusaldım,
eskilerin masalları da bir işime yaramıyordu artık. Etraftaki kadınlar
oyuncaklaşmış, şöhretin verdikleri doğal hale gelmiş, arkadaşlarım birer
ikişer gitmeye, ben de hepsinin arkasından intihar mektuplarında
edindiğim tecrübeyle yazılar yazmaya başlamıştım.

Altmış senelik ömrün sonunda, yirmili yaşlarımda hayal ettiğim her şeyi
kazandıktan sonra vasiyetnamemi yeniden yazdım. Ölümle yeni bir barış,
Tanrı'yla yeni bir anlaşma. Adımı insanların meşhur isimleri yazdıkları
kitaplara yazdıran Tanrı'yla, o ismin orada uzun zaman kalması karşılığı
bir anlaşma yapmaya çalıştım.

Biyografimde en verimli dönem diye adlandıracakları dönem de bu
dönemdir. Yeni bir yazma aşkı, artık kimsenin ne yaptığımı sormadığı bir
hayat ve insanların sıkıcılıklarından kaçış...Sonsuzluğu yazıyordum,
dergilerde, gazetelerde adımın başına yağlı sıfatlar geliyor, insanlar
kitaplarımı okumakla entelektüel, okumamakla cahil, hakkımda tez
yazmakla doktor oluyorlardı.

Sonsuzluk da ölüm gibi eskimeye o zaman başladı. Tanrı'nın yaptığım
anlaşmaya sadık kalmayacağını beynimdeki ilk karıncalanmayı
hissettiğimde anladım. Sol tarafım benden kopmuş, beni taşıyan bacağım
ceset haline gelmiş, beynimi dolduran kan yazmama engel oluyordu.

Cümle kurabiliyor, ancak cümlelerimi yaşayamıyordum. Tanrı kelimeleri
bırakmış, anlamları almıştı. Kurduğum cümlelerin mürekkep lekelerinden
fazla anlamı kalmadı. Hayatımı adadığım kelimelerin nasıl unufak
olduklarını gördüm. İnşa etmek için bir ömür harcadığım ismimin de o
kelimelerden farkı kalmadı. Resim ve müzik çekilince sahne yaşanmaz
oluyor.

Son arzum yazarken ölmekti. En azından bunu çok görmezdi Tanrı herhalde
bana. Elimin ölümle yazının er meydanı olmasını istedim.

*Logos spermatikos* gebe bırakan söz...Söz gebe bıraktığı gibi
öldürebilir mi bilmiyorum. Eğer öldüren bir söz olsaydı bildiğim, onu
şuraya yazar, okuyan herkesi ölüm kardeşim yapardım. Aynı anadan doğmuş
kardeşler gibi, aynı yazıdan ölen kardeşler...

Son cümlem çok bayağı olacak: Her şey bu kadar mıydı?

