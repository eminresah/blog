# Tüy

Barın arkasında üzerinde yılların tozu olan bir kızılderili başlığı
asılıydı. Arada bir içmeye gelen titiz kumralların ilk kadehten sonra
farkedip, ikinci kadehten sonra unuttukları bir başlık. Üzerindeki
tüylerin her biri artık farklı kıblelere yönelen imamlar gibi olmuşlar,
birisi başına geçirse kafasını karıştıracak bir tılsıma dönmüşlerdi.

Günün birinde bu tüylerden biri sıkıldığına yoracağımız ama tüylük
kanununda sıkılmak olmadığı için aslında sıkıntımızı yansıttığımız
şekilde kendini yerçekiminin kollarına bıraktı. Tüy tüylüğünü yaparken,
yerçekimi de vazifesini hakkıyla ifa ederek onu yere doğru çekti. Tam 3
saniye 32 salise sürdü tüyün yere düşmesi. Önce salınıp, havaya
tutunmaya, hani hep kurtulan film yıldızlarının uçurumun kenarında
çırpınmasını andıran bir dansla havada kalmaya çalışan tüy, sonra
kendini kirli parke döşemeye çivilemesine bıraktı.

O sırada tüyü izleyen kimse yoktu. Tüy de zaten kimsenin izlemesiyle
uğraşacak halde değildi. Dahası barın arkasındaki ikametinde hiç bir
zaman kendine bir kişilik geliştirecek kadar müstakil ilgi toplayamadığı
için, havadayken yaptığı dansın bir masada bara dönük oturmakta olan bir
kadının gözlerinde, sevgilisinde uzun zamandır göremediği ilginçliği
keşfetmesine sebep olduğunu ve kadının bir an için olsun tüyün sevgilisi
olmak istediğini bilemezdi. Zaten kadın da tüye sevgilisinden daha güzel
baktığının farkında değildi. Ağzındaki lokmayı evire çevire çiğnemeye
çalışıyor ve sevgilisinin nedense hep aynı şekilde anlatıp, aynı yerde
aynı tonla gülmeye başladığı fıkranın bitmesini bekliyordu.

*Sonra da adam, 'zaten canım istemiyordu' demiş.* Hah hah hah ha...

O günün ilk saatlerinde, tüy henüz yerindeyken servis şefine yat sahibi
bir bürokratla ilgili bir dosya sunmakta olan bir gazetecinin en yakın
arkadaşını göstermişti önce tüy. Arkadaşını aramış, servis şefinin nasıl
büyük bir pezevenk olduğunu ayrıntılı olarak dinlemiş ve bunu da işte
şimdi gazeteciliği düşündüğünü söyleyen kardeşine anlatıyordu. Tüy
yerinden koptuğunda, ağzından günümüzde gazeteciliğin gerçeği anlamaktan
çok, gerçeği şekillendirmekle ilgili olduğunu söylemeye çalışıyordu:
*Meğer yat servis şefinin okul arkadaşı adına kayıtlıymış* diyerek.

Tüyün düşerken gösterdiği ikinci masada, gazetecinin yat sahibi olduğunu
bulduğu bürokratın yeğeniyle metresi yemek yiyordu. Yeğen amcasının
yatında geçirdiği tatildeki bir hatırayı anlatıp, bu yaz neler
yapacağını ekliyordu. Karşısında ancak başka bir kadının zorla
sırıttığını anlayabileceği kadının aklındaysa, ertesi gün görüşeceği
armatörden üçüncü bir sevgili çıkarıp çıkaramayacağı vardı. Tüy yerinden
oynadığında aklına bir an önündeki ahmağa *Ben yat değil,
transatlantikte geçireceğim tatilimi* demek geldi ama sustu, pirinç
yemek için bulgurdan olmaya gerek olmadığını düşündü.

Üçüncü masadaysa biraz önce bahsedilen fıkra anlatılıyordu. Kadının
lokmalarını çiğnerken aklındaki konu, yanında çalıştığı Mali Müşavir'in
bir şirketin yatı üzerindeki kayıtlarla oynayıp, başkasını yatın sahibi
yaptığıydı. Patronu yatın zaten şirketin olmadığını, üzerinde yat
görünmesi tehlikeli başka birinin olduğunu ve şirketin bu yatla ilgili
bir davayı asla göze alamayacağını, çünkü yatın asıl sahibinin de elinde
şirket sahibiyle ilgili önemli belgeler olduğunu söylemişti. Şirketin
küçük ortaklarının şirketin bir yatı olduğundan haberleri yoktu ve zaten
şirketin de artık bir yatı yoktu.

Tüyün dönüşünü tamamlarken işaret ettiği son insanlar barmen ve onunla
konuşan orta yaşlı bir kadındı. Bu kadın yatın kimin olduğunu bulan
gazetecinin eski sevgilisiydi. Barmenle o sıra neden ayrıldıklarını,
gazetecinin nasıl da kendine hiç vakit ayırmadığını, nasıl da kendini
unuttuğu anlatıyordu. Kadının konuyla bir başka ilgisi daha vardı,
babası büyük bir şirketten emekli olduktan sonra, ikramiyesini hayali
olan yatı almakta kullanmıştı ve bu yatı armatör olan arkadaşının
tavsiyesiyle bir mali müşavirden almıştı.

Tüy yere düştüğünde sesini sadece barmen duydu. Tüyü aldı, çöpe attı ve
bir masadan gelen o cümleyi duydu: *Sonra da adam 'zaten canım
istemiyordu' demiş.*

Hah hah hah ha...
