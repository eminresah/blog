---
title: Bitmemiş Bir Hikayeye Son
date:
dp: 
tags: ["remove"]
---

Çocukken bütün kitaplarımı okuyacak kadar yaşayacağımı sanırdım. Bunun
için dua ettiğimi, babanneme de her namazda bu duayı etmesini
söylediğimi, böylece kitaplarımın hepsini okuyacak kadar
yaşayabileceğime inandığımı hatırlıyorum. Babannem Tanrı'nın çocukların
kalbi temiz olduğu için her istediklerini verdiğini söylemişti, ben de
kitaplarımın hepsini okuyuncaya kadar yaşamayı diliyordum işte.

Büyüdükçe aldığım her kitapta Tanrı'yı aldattığımı hissettim, ömrümü
biraz daha uzatıyor, Tanrı'dan biraz daha mühlet alıyordum. Yayıncılık
bu haliyle devam ederse, sonsuza kadar yaşayacak kadar kitap
alabilirdim. İnsanlar kütüphanemden ödünç kitap istediklerinde
vermeyişimin en büyük sebebi çocukluğumdan beri kimseye itiraf
edemediğim bu inancımdır.

En zayıflarından biri olsa da en son kaybettiğim inancımın bu olduğunu
sanıyorum. Beni her hafta kitapçılara götüren ayaklarım kesildiğinde, o
zamana kadar sadece kitaplardan okuduğum varoluş yükünü tecrübe etmeye
başladım. Veya başladığımı sandım. Hastalık hastalığı gibi, sadece
varoluş varoluşçuluğu da olabilir bu.

Psikolog bana bunun tipik bir orta yaş bunalımı olduğunu söyledi.
Hayatta olabileceği her şey olmuş bir erkek gibi görünüyorum, biri
onaltı, biri ondört yaşında iki çocuğum var, hemen herkesin kıskandığını
hissettiğim bir işim, gelen herkesin gözbebeklerinde kıskançlığını
gözlediğim bir evim, yavanlığına kendimden başka kimseyi ikna
edemeyeceğim bir eşim var.

Psikolog bana reçetesiz alınabilecek bir ilaç tavsiye etti, gidip
almadım. Hayatımda ufak değişiklikler yapmamı, spora başlamamı, tatil
yapmamı, hatta bunlar işe yaramazsa, şehir değiştirmemi söyledi. Yeni
bir şehrin getirdiği imkan ve sorunlar beni aynı adımları yıllardır
atmakta olduğum şehrin getirdiği bunalımdan kurtarabilirmiş.

Bunların hiçbirini yapmadım. Olmayan hastalıklar icad edip, sonra
insanları sınıflayan cinsten birilerine neden gittiğim de dert oldu.
Akşam yemeğinden sonra karımın günüyle ilgili dinlediğim bütün o
saçmalıklar kadar mide bulandırıcıydı dinlediklerim.

Karıma baktığımda, beni zamanında peşinden sürükleyen şeyin ne olduğunu
merak ediyorum. Yaşına göre hala güzel bir kadın olmasına rağmen, yirmi
yıl önce peşinden koştuğum kadınla bir akrabalığı olmasına bile ihtimal
vermem. Daha doğrusu akrabalığı umurumda bile olmaz, beni yirmi yıl
önceki kendisiyle tanıştıracak biri değil o, bambaşka biri.

Halime acıdığını söylediğinde şaşırmıştım. Ona eskisi gibi çiçekler
almıyormuşum. Aslında onyedi senedir çiçek falan almıyorum ama bu
nedense bazı zamanlar çiçeklerinden bile sessiz kaldığımı hissettiğim şu
günlerde hatırlandı. *Uzun zamandır çiçeklerimizi buketle değil,
saksıyla alıyoruz, sen de onlara bakıyorsun* demiştim. Söylediğim sanki
tamamen başka bir konudanmış gibi seyretti yüzümü, ne anlamaya
çalıştığını anlamadığım bakışlarla.

Bir ara kendime yeni bir sevgili bulup, karımı aldatmanın bana bir
enerji vereceğini düşündüm. Gazetede en iyi afrodizyaklardan birinin
başka bir kadın olduğunu okumuştum; afrodizyak ihtiyacım olduğundan
değil, sadece başka bir yüzün, başka bakışların sağaltıcı olacağına
inanmaya çalıştığımdan. İki sene önce tenis kulübünde tanıştığım ve o
zamanlar bana çekici gelen bir arkadaşımı tekrar aradım, bir yerlerde
yemeğe gitmeyi teklif ettim, kabul etti.

Orta halli bir restorana gittik. Kaderin her ne cilvesiyse, tam
karşımda, sevgilisinin karşısında eli ayağına dolaşan yirmili yaşlarında
bir çocuk oturuyordu. Bir ona baktım, bir de karşımdaki kadına, sonra
çocuğun ne derece salak ve mide bulandırıcı olduğunu düşünerek,
arkadaşıma yemekten ve içkiden şikayet etmeye başladım. *Evinin önünde
arabadan inerken, beni bütün bir gece aklına gelen her şeyden şikayet
etmek için mi çağırdın* dediğinde de, evet, diye cevap verdim. Cehennem
olsun gitsin, iki sene önceki hali daha iyiydi.

Ondan sonra sokakta gördüğüm ve sevgilisine aşıkmış gibi bakan tüm
erkekler bende bu bulantıyı uyandırmaya başladı. Herbirinde aşık olmaya
çalışan ama beceremeyen kendimi görüyordum. Karımdan duyduğum
tiksintinin aynısını, anlamsız ritüellere boğulmuş ve bunlara imanını
isbat etmek istermiş gibi bağlanan erkeklere ve onları köle yapan
kadınlara karşı da duyuyordum artık.

Asıl sorunun aşk, sevgi veya ilişki değil, en düz tarafından seks
olduğunu düşünmeye başladım bundan sonra. Internetten fahişe ısmarlayıp,
bir otelde buluştum ancak kadını görünce, resmindeki sevimlilik yerine,
biraz sonra sayesinde üreteceğim sıvının dokusu kapladı bedenimi. Kusmak
için lavaboya koştuğumda arkamdan gelmedi. Alışık olmalı böyle
durumlara.

İnsanlar ritüellerle anlaşıyor ve bunun için aptallar. Hemen her işin
başı ve sonu ritüellere ayrılmış. Sevgilinize sevgili ritüeli, eşinize
eş ritüeli, fahişenize fahişe ritüeli uygulamak zorundasınız, bu konuda
hergün suratımıza tükürülen hürriyet masallarının bir anlamı yok, çünkü
insanlar sadece ritüellerini ne kadar iyi oynadıklarıyla değer
kazanıyorlar.

Masonlarda da böyle olduğunu anlatmıştı bir arkadaşım. Derecesi
yükseldikçe, ritüel sorumlulukları da artıyormuş, yüksek dereceli
masonların hemen her konuda aynı düşündüğünü bile söylemişti.

Herkesin dikkat ettiği bir ritüel olduğuna o zaman mı dikkat kesildim,
bilemiyorum, ancak bu bulantının aslında ritüele karşı bir hınç
olduğunu, eridiğini hissettiğim ömrümün bu herhangi bir anlamı olmayan
ritüellere kaptırmanın getirdiği bir panik olduğunu sezdim.

Panik, doğru kelime mi bilmiyorum ama insanların değer verdiği her
faaliyete burun kıvırmanın sebebinin ölümü farketmekten kaynaklanan bir
panik olduğunu hissediyorum. Ritüeller, insanlarla insanların ve
insanlarla eşyanın o bitmez tükenmez sonu gelmez başına erişilmez
derinine karışılmaz akışlarıyla insana zamanı unutturan ritüeller, bu
paniğin çöreklendiği zihinde bendeki tiksintiye yol açıyor olmalı.
İnsanın kendini unutmak için geliştirdiği bütün saçmalıklar, buna yazmak
ve okumak da dahil, işte bu paniğin elinde çözülüp yok oluyor.

Ölüyorum diyor, farkeden kişi.

#
