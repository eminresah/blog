---
title: Mormon
---
 
Uzun geceler boyu çalışmanın kendisi için pek hayırlı olmadığını
anlatmıştı. Sağlığından oluncaya kadar uğraşmış, ne yaptığını soranlara
dergi çıkarmak istediğini söylüyormuş çünkü bilirsiniz, buralarda
*kitap yazıyorum* demek şeytana davetiye çıkarmaktır. Dergi de pek
farklı değildir gerçi.

Sonra, evet, hastaneye yatıyor. Görmeye gelenler dergiyi de soruyorlar,
vazgeçtiğini söylüyor. Aylar sonra hastaneden çıkınca kitabın biten
kısmını şu aşağıdaki yayıncı arkadaşına getirmiş.

O da kitaba bakmış, bakmış, kırmak istememiş tabii, bir yandan da bir
şeye benzetememiş. Yarı şiir, yarı hikaye bir kitap. Adını *Mormon*
koymuş, şu, var ya Amerika'daki tarikat. Arkadaşı *Hormon olsa daha çok
satar* diye şaka yapacak olmuş, sessizce toplanıp çıkmış. İki ay sonra
da kaybettik.

Kitabı ben görmedim, yaktığını söyleyenler de var, kızına bıraktığını da.
Kızına soracak oldum, *Babam o kitap yüzünden öldü, lütfen sormayın*
dedi. Bulursam ne yapacağım gerçi, yayınlamak istemem, bir yandan acısı
derin, bir yandan da pek yayınlanacak bir kitap olmadığı doğru
olabilir. Fazla yalnız kalan adam kendi edebi türünü icad etmeye kalkar,
o da böyle yapmış olmalı.

Hayır, cenazeye gittiğimizde o yoktu. Utanmıştır. O da kötü bir insan
değildir, belki arkadaşlık hatrına yayınlayacaktı da, ağzından çıkan
lafın o kadar incitici olacağını tahmin edemedi.

*Demek sen de araştırdın. Hah, demek kitabı yakmadığını söylüyor. Görmüş
mü?*

*Benim kanaatim kızında olduğu yönünde. Ölümünden üç hafta önce görmüştüm onu
ve ruhen çok sıkışmıştı, hissettiriyordu, eski sohbetlerden eser
bulamadığım bir kırkbeş dakika geçirdim. Onu sıkıyorduk. Övsek de
sıkılıyordu, yersek de sıkılıyordu. Ne söylersek söyleyelim
anlamadığımızdan şikayet ediyor gibiydi.*

*Ben duymadım onu.*

*Ha, evet, sevgilisi. Karısıyla arası ben bildim bileli limonidir. Kızı
hürmetine evli kaldıklarını, sonradan da alışkanlık haline geldiğini ve
karısının en önemli ilhamı olduğunu anlatmıştı. Sevgilisini ben hiç
görmedim, bir keresinde ondan bahsetti sanırım, yetiştiremediği bir iş
için onu suçluyordu. Onun yanına gidince çok rahatlamış da, ondan işi
unutmuş.*

*Kitap onda da olabilir tabii, böyle bir ihtimali düşünmemiştim. Onu
edebiyattan ayrı tuttuğunu sanıyorum.*

*Kadın Mormon'muymuş? Amerikalı yani?*

*İlk defa oraya gidip de Mormon olanını duyuyorum. Bu şakaya neden
alındığını da açıklıyor biraz.*

*Ulaşalım tabii, bende hiçbir bilgisi yok, adını bile bilmiyorum ama
konuşunca daha netleşir her şey.*

*Evet, birazdan. Müsaadenle ben kalkayım artık.*
