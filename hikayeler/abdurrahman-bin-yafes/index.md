---
title: Abdurrahman bin Yafes
date:
dp: 
---

15\. asrın hekim, fakih ve filozoflarındandır. Asıl adı Muhammed
Abdurrahman bin Muhammed Yafes bin Muhammed Hamid bin Muhammed Osman
el-Mahiri'dir. Tebriz'in yaklaşık yirmibeş kilometre güneydoğusundaki
Nısfırevanî'de 1389'da doğmuştur. Babası Tebriz kadılarından Ali Osman
Rahmetengî'nin katiplerindedi. Ailesi yaklaşık altıyüz yıl önce
Basra'dan göçmüş, meşhur Şatafan kabilesine mensuptu.

İlk öğrenimini babasından hafızlık ve Arapça üzerine almıştır. Beş
yaşında hafız olduğu, altı yaşında ezberindeki bin hadisi senetleriyle
bildiği rivayet edilirse de, tam olarak bunu doğrulayacak bir bilgi elde
mevcut değildir. Yedi yaşında devrin ulemasından fakih Reşat Tebrizî'den
ders almaya başladı. 12 yaşına geldiğinde, kasabasının camiine vaiz
oldu. 13'ünde kendisini devrinin en büyük tabiblerinden biri yapacak,
Harranlı Ebu Said Meşkî'nin öğrencisi oldu. Hocası ölünceye kadar onun
yanında bulundu ve 23 yaşında Urfa'ya yerleşti ve 88 yaşında gittiği
Hacc için ayrılması dışında Urfa'dan hiç ayrılmadı.

En iyi bilinen eseri, devrindeki felsefî akımları tahlil ettiği *El-Esas
fî Usûl-il Hikem* isimli kitabıdır. Kısaca *El-Esas* diye bilinen bu
kitabında, İbn Rüşt ve Aristo'nun düşüncelerinden etkilenerek, bilhassa
Aristo'nun mantık üzerine yazdıklarını tahlile girişir. Mantığın
hayattaki ve hakikatı anlama konusundaki yeri konusu, devrinin tüm
filozoflarını olduğu gibi onu da meşgul etmiştir.

İkinci en büyük eseri, *El-Kâfî* adıyla bilinen divanıdır. Farsça ve
Arapça şiirlerinden oluşan bu kitabında beşyüz beyitlik meşhur *Kûfe
Kadısı* şiiri de bulunur. Bu şiiri kendisine *ayyaş* diyen Urfa kadısı
hakkında yazdığı söylenir, rivayete göre ibadet için girdiği
Halilurrahman Camii'nde, gece herkes çekildikten sonra çıkınından şarap
çıkarır ve kafayı çekerdi. Bir gece içtiği şarabın etkisiyle nara salmış
ve *yanmışım ben nâra* diye kendini balıklı göle atmıştır. Camiin kör
bekçisi tarafından kurtarılan İbn Yafes'in içtiğini gören olmadığı için
cezalandırılmamış ancak dedikodu almış yürümüştür. Urfa kadısının da bu
dedikodulardan etkilenerek, kendisini Tabib-ül Kânî unvanıyla bulunduğu
vazifesinden azlettiği, onun da görevine tekrar iade edilinceye kadar
divanını yazdığı söylenir. Görevine iadesi, Urfa Beyi Süleyman'ın oğlu
Harun'un kimselerce devası bulunamayan derdine ilaç yapmasıyla mümkün
olmuştur.

Ömrünün sonuna doğru geçirdiği bir kazadan sonra topal kaldığı söylenir.
Bu duruma üzülen karısını boşamış, yerine üç genç kadınla aynı gün
evlenmiştir. Rivayete göre, o zamana kadar neden ikinci bir kadınla
evlenmediğini soranlara, ikincisinin dırdırına nasıl tahammül edeyim
diyordu. Bu evlilikten sonra, evlilikte kadın sayısındaki artışın,
dırdırı azalttığına dair bir risale yazmış ve en iyi evliliğin
kadınların birbirini idare edip, erkeği kendi haline bıraktıkları
evlilik olduğunu iddia etmiştir. O zamanlar, henüz günümüzdeki gibi
psikoloji ilmi gelişmemiş olduğundan bu düşüncesinin derinlerine inecek
kimse yoktur, ancak çağdaş psikologlardan Ali Cevher'in yazdıkları
üzerinde sonradan yaptığı araştırma, o döneminde ağır bir depresyon
geçirdiğini, eş sayısını üçe çıkarmanın getirdiği borcun sonunda
kendisinde ruhi tahribata yol açtığınu gösterir.

En bilinen öğrencileri arasında Koyunoğlu Kâmil Bey'in amcazadesi Mervan
Semirşah'ın kayınbiraderi de olan Meşrek'li Musa Lütfi Handevî ile
devrinin büyük Zamanî üstadlarından Şeyh Hüseyin Maverî'nin damadı
olacak Abdurrahman Zillî vardır. Urfa'daki Zamanî dergahıyla
münasebetlerinin iyi olduğu söylenir. Buna rağmen El-Kafî'deki bir
şiirinde:

> | Eyledi hâk zamanıyla hâkı müsâvî,
> | Olmadı meşk-i nârında âbı mülâkî.

diyerek, kendileriyle pek uyuşmadığını ifade etmiştir.

İbn Yafes, Hacca gidip geldikten kısa süre sonra ani şekilde ölmüş ve
Şeyh Hamdullah Türbesi'nin haziresine defnedilmiştir.

