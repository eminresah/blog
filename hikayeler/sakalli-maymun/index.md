# Sakallı Maymun

*Ben bir aynayım* diye başladı söze çocuk, tam benim önümde durup
ellerini açmıştı kıza doğru. *Şimdi seni gösteriyorum.*

*Sen bir ayna değilsin* dedi küçük kız, *senin adın Ahmet, hem parlak
değilsin bir ayna gibi...*

*Ben bir aynayım* diye tekrarladı çocuk, kolları açık, gözleri kızın
gözlerine çipil çipil açılmış, adeta gözlerinde kaybolmak ister gibiydi.
Kumral kısa kesilmiş saçları, yeni belirginleşmeye başlayan burnu ve
taze kaşlarıyla en fazla yedi yaşında gösteren bu çocuğun ne diyeceğini
takip etmek istedim.

Karşısındaki kız ayna dedikodusundan sıkılmış gibi pufladı. Üstünde
kırmızı bir hırka, önünde durdukları vitrinin gerisinden birilerinin
gelmesini beklerken başkaca oyun yokmuş gibi Ahmet'le aynacılık
oynuyorlardı. Kardeş olduklarını tahmin ettim, benzemiyorlardı ama belki
ikizdiler veya aralarında az bir yaş vardı. Kız daha büyük gösteriyordu,
oğlanın tepesinde yükselen saç telleri yaşını birazcık küçültüyordu,
kızın kestaneye çalan saçlarını da arkadan kırmızı bir lastik tokayla
bağlamışlardı.

Oğlan ayna olduğunu söylemesine rağmen kızın taklidini yapmak hevesinde
değildi. Sadece kollarını açmış ve geçmesine izin vermezmiş gibi
duruyordu. Kız yeniden pufladı ve arkasını dönüp mağazadan içeri girdi.
Oğlan hala dimdik bir ayna gibi duruyordu.

Yanına gittim ve seslendim *hmm, nasıl göründüğüme bakabilir miyim?*

Kendini ciddiye alan birini beklemediği belliydi çocuğun, ürkmesine bir
gülümseme karıştırarak bana döndü, kollar hala açık. *Ben bir aynayım ve
seni gösteriyorummm...* Son sese çiğner gibi yumulmuştu, zamane
yumurcakları bastıra bastıra konuşmayı seviyor.

*Ama ben kendimi göremiyorum* diye cevap verdim çocuğa. *O senin
körlüğün* dedi bana sakince, sanki normal bir şeyden bahsedermiş gibi.
Kollarını indirdi ve gülümsemesini sırıtmaya çevirdi.

*Peki gözlerimi nasıl açabilirim?* diye sordum. *Aslında onları
açamazsın, onlar seni açarlar* diye cevap verdi çocuk. Yaşından oldukça
büyük bir cevap verdiğini hissettim bir an. *Peki gözlerim beni nasıl
açar?*

*Görmeyi öğrenirsen kendini her yerde görürsün* dedi çocuk. Sözlerin
derinliğine mukabil şaka eder gibi konuşuyordu, gözlerini bana dikmiş,
sırıtmasını gizlemeye gerek görmeden...Bir an sonra kıkırdayarak
uzaklaşacakmış gibi hissettim.

*Bana yardımcı olur musun, kendimi göremiyorum, neyim ben?*

*Sakallı bir maymunsun* dedi gülerek.

*Ama sakalım yok ki benim*

*Hayır var, bak upuzun bir sakalın var* dedi, elini çenemin altındaki
hayali sakalı sıvazlar gibi hareket ettirerek. *Hem de yerlere kadar
uzanıyor...*

*Ama maymunların sakalı olmaz* dedim.

*Senin var* dedi *upuzun bir sakalın var ve ağacından hiç inmiyorsun,
viyak viyak diye daldan dala atlıyorsun ama sakalın dallara dolaşıyor ve
düşüyorsun...* Gülmeye başlamıştı hafiften.

Hayal gücü renkli bir çocukla karşı karşıyaydım. Konuyu değiştirsem mi,
devam mı etsem bilemedim. Söylediklerine bir anlam veremiyordum ama beni
rahatsız etmeye başlamışlardı.

*Adın neydi senin?* dedim.

*Ahmet* dedi.

*Peki sen nesin?* dedim.

*Ben bir aynayım* dedi yine, ellerini açarak, gülmesi durmuştu, kendi
etrafında bir kere döndü. *Ben herkesin ne olduğunu gösteririm.*

Yine başa dönmüştük, yumurcağı terk etmek istedim bir an, yine de
sözlerindeki çocukça ciddiyetin altında neyin yattığını merak ediyordum.
Bana neden sakallı maymun demişti?

*Deminki kardeşin miydi?*

*Hayır, ablam* dedi.

*O ne peki? Bir maymun mu, aslan mı, kuş mu, ağaçkakan mı?*

*O benim ablam, başka bir şey değil* dedi.

*Peki ben neden maymun oluyorum da, insan olmuyorum?*

*Çünkü senin derdin ağaçtan ağaca zıplamak ve sakalını uzatmak, başka
bir şey bilmiyorsun* dedi.

*O biliyor mu?*

*O ablam olmayı biliyor, sen maymun olmayı biliyorsun.*

Kahverengi gözlerinin ortasında kendimi görüyordum. Ses tonumdan
sıkıldığımı anlamış olmalıydı, gülümsemesi kaybolmuştu, bu oyunun nasıl
bitireceğimi bilemiyordum.

*Maymunluktan kurtulmak istiyorum üstad* dedim, o yaştakilerin
anlayamayacağı alaylı bir ses tonuyla, *bana doğru yolu göster*

*Sakalını kesmezsen maymunluktan kurtulamazsın* dedi *üstad*.

Karşısına çömeldim ve daha yakından bakarak:

*Sakalımı kesecek makası nerede bulabilirim?* dedim.

*Ahmet, gel yavrum* diye bir ses duyduk ikimiz de, annesi mağazadan
çıkmıştı ve ablasının elinden tutuyordu.

*Bizim evin orda bir Necati amca var, babamın sakalını o kesti, belki
seninkini de keser* diye cevap verdi, annesine dönerken...

*Amcayla mı konuşuyordun, hadi hoşçakal de ve teşekkür et* dedi annesi.

Geri dönüp belli belirsiz bir baybay yaptı çocuk, annesine doğru
*maşallah, çok akıllı bir çocuğunuz var* dedim, *hayalgücü de çok
gelişmiş...*

Hemen her sokakta rastlanan tipteki kadıncağız, evladı övülen her anne
gibi gülümseyerek *öyledir* dedi ve elinden karşıdaki oyuncakçıya doğru
çekiştirmeye başlayan kızına *tamam yavrum gideceğiz* diye çıkıştı.

*İyi günler* dedim.

*İyi günler* dedi Ahmet ve annesi.

İçime derin bir merak dolmuştu. Kendi mahallesindeki Necati amcasının
sakalımı keseceğinden bahsetmesi kafama yerleşmişti. Kalbimdeki bir his
bu çocuğun söylediklerinin peşine düşmem gerektiğini işaret ediyor,
aklımsa gülmeye çalışıyordu.

Nafile. Aklın gülmeye çalışması bir filin ip atlamasına benziyor.

Alışveriş merkezinin o katında biraz daha oyalanmak ve kendime bir
pantalon almak için gezinmeye devam ettim. Vitrinlere bakarken dolaşıp
geldiğim yerde, Ahmet'in anne ve ablasıyla beraber merdivenlerden inmeye
başladığını gördüm. İçimdeki merak alevlendi ve ruhumu kapladı. Kadının
neler düşüneceğini hesaba katmadan takip etmeye karar verdim, bir
detektif filmindeki gibi hissettirmeden...Kafamı çevirip vitrinin
birindeki yansımalarını seyrettim ve yeterince uzaklaştıklarında ben de
peşlerinden aşağıya inmeye başladım.

Otoparka kadar onlara görünmeden ve fakat filmlerdekinin aksine onları
da göremeden aşağıya indim. Sıcak bir günün eksoz kokan boğuculuğunu
taşıyan otoparkta ellerinde torbaları çekiştirerek yürüyen iki çocuk ve
bir yetişkinden mürekkep grubu uzaktan farkettiğimde bir kolonun
arkasına saklanmak ihtiyacı duydum. Anneleri çocuklara söylene söylene
yürümeye çalışıyordu, ne söylediğini duyamasam da...

Arabalarına bindiler ve ben de seri adımlarla kendiminkine atladım.
Bakalım bizim küçük çok bilmiş hangi mahallede oturuyor ve benim
sakalımı keseceğinden bahsettiği Necati amcası kim?

Hemen her kadın gibi arabayı gecikerek kaldırdı yerinden, o hareket
etmeye başladığında ben çoktan otoparkın çıkış kapısına yönelmiştim.
Neredeyse önüne çıkıyordum ki kısa bir tur daha atıp arkasında kalmayı
becerebildim.

Annelerinin aynaya fazla bakmayacağını tahmin ediyordum, yine de pek
yaklaşmadan, tanınmayacak bir mesafeden takip etmeye başladım. Şehrin
hemen hemen aynı taraflarında oturuyorduk, ancak bir süre sonra
tanımadığım caddelerden ve sokaklardan geçmeye başladık ve detektif
filmlerinde nasıl olup da tanımadıkları yollarda o kadar iyi takip
yapabildiklerine ilk kez hayret ettim.

Girdiğimiz yolların çoğu boştu, o sebeple peşlerinden bir araba
geldiğini farketmiş olabilirlerdi ancak bir iki sokak sonra apartmanın
birinin yanından parketmeye indiklerinde, ben neredeyse arabanın içinde
eğilerek önlerinden geçtim. Az ilerde boş bir yere bıraktım arabayı ve
Necati'nin kim olduğunu soracağım birilerini aramaya başladım.

Üç blok ötede bir bakkal vardı, ufak esnafın genelde adeti olduğu üzere
dükkan önüne tabureler serpiştirilmiş, ikisinde sohbet eden adamlar
oturuyordu. *Selamün aleyküm* dedim, *aleyküm selam*...

*Ben buralarda, Berber Necati diye biri varmış, onu arıyorum* dedim.

*Berber yok kardeşim burada, biri vardı, Osman mıydı neydi, iki sokak
aşağıda, üç-dört ay önce kapattı. Buralarda başka berber yok.*

İlk anda içime bir panik düştü. O an ne şekilde buraya geldiğimi
düşündüm ve bunu anlatmam gerekse nasıl anlatacağımı merak ettim. *Bir
çocuk vardı, bana sakallı maymun dedi, buralarda babasının sakalını
kesen bir Necati varmış, onu arıyorum* mu diyecektim? En iyi durumda
adamlar bana sadece gülerlerdi, daha kötüsünün ne olacağını
düşünemiyordum.

Yüzümdeki alıklığı farketmiş olacak ki diğer adam devam etti, *şu arka
sokakta bir Necati amca var, kuruyemiş satar, çilingirlikten de anlar,
belki odur aradığın hemşerim.*

Bir kuyudayken uzatılmış ip gibi sarıldım bu söylediğine, *evet, o olsa
gerek, sağolasın* dedim. Cevap vermeden kendi konuşmalarına devam
ettiler.

Bir üst sokağa gittim. Uzaktan görünen solgun bir kuruyemişçi tabelası
vardı. Ayaklarımla yerden destek almaya çalışırken adamın karşısında ne
diyeceğimi düşünüyordum. *Sakallarımı kes* mi diyecektim, *beni aşağı
sokaktaki bir çocuk gönderdi, babasının sakallarını kesmişsin, benim de
sakalım varmış, benimkini de kes* mi diyecektim? Sakalım da yoktu ki,
*sakalım varmış* deyince adam bana ne derdi acaba?

Ayaklarım düşüncelerimden etkilenmeden yürümeye devam ettiler ve dükkana
girdiler. Bu sefer tabureler dükkanın içindeydi, tezgahın hemen
arkasında biri kırlaşmış sakallı, diğeri de bıyıklı iki amca sohbet
ediyorlardı. Sakallı üzerinde beyaz bir önlük vardı ve dükkan sahibinin
o olduğunu tahmin ettim.

Sakallı yanındakine bir şeyler anlatıyordu, beni farkedene kadar
yanlarına yaklaştım, sözünü kesmedi...

*İşte o Yahudileri Allah maymunlara çevirmiş, bunun cismen olduğunu
söyleyen de var, ruhen olduğunu söyleyen de...*

Dizlerimin bağı çözülmüştü. Yıkılacak gibi oldum. Yine bir maymun
bahsi...

Sakallı bana döndü, *buyrun* diyerek ayağa kalktı.

*Ben fıstık alacaktım* dedim, daha doğrusu biri öyle dedi ve dükkanda
bunu söyleyecek benden başkası yoktu.

*Vereyim, hangisinden olsun?*

Tezgahın başına geçmişti. Ben *şundan* diye işaret ederken amca sordu:
*Solgun duruyorsun evladım, hasta gibisin, bir şeyin mi var?*

*Yok, amca, yok* dedim, *bir şeyim yok*

*Az otur şöyle* dedi, tezgah arkasındaki boş tabureyi göstererek.

Reddetmek istedim, yapamadım. Elim ayağım titriyordu, kafamın içinden
*benim burada ne işim var, nedir beni buraya çeken...* diye düşünceler
geçerken ağzımdan *memnun olurum aslında* diye bir şeyler döküldü.

Adam gitti ve perdeyle ayrılmış bir bölmeden elinde bir bardak çayla
çıktı. Benim *zahmet etmeseydiniz* tereddüdüme yanımdaki bıyıklı *Necati
ustanın çayı iyidir, iç, iyi gelir* dedi.

Necati usta çayı verdikten sonra yanımdaki tabureye oturdu. Çaydan bir
yudum aldım, şerbet gibiydi ve boğazımdan inerken titrememi durdurdu.

Bıyıklı olan yüzünde hafif bir gülümsemeyle beni seyrediyordu. Necati
usta ise benimle özel olarak ilgilenmiyormuş gibi yapıyor, yine de
karşılıklı olarak susuyorlardı. Sanki benim varlığım konuşmalarına
engelmiş gibi bir havaları vardı.

Titremem durduğu ve oturduğum tabure dünyanın en sağlam kaidesi gibi
geldiği için sözü ben açtım. *Demin maymunlardan bahsediyordunuz
sanırım, bunun anlamı nedir?*

*Ne maymunu?* dedi bıyıklı. Necati usta kafasını salladı ve gülümseyerek
devam etti. *A'raf Suresinde, Cumartesi yasağına uymayan Yahudilerin
uyarıldıkları ve yine isyan ettikleri, sonra da aşağılık maymunlara
çevrildikleri yazıyor, onu konuşuyorduk...*

*Bugün ikinci defa maymun bahsi oldu da, onun için biraz şaşırdım.*

Gülümseyerek gözgöze geldiler. *Bir çocuk maymunlardan bahsetti de
bugün...Dur bakayım, hatta, sakallı maymun dedi, ne demekse...*

İkisi de hafifçe güldüler. *Alem oluyor bu zamane veletleri* diye
başladı Necati usta, devamını benden beklercesine.

*O bahsettiğiniz yerde sakalla ilgili bir şeyler söylüyor mu?* dedim.

*Bildiğim kadarıyla yok* dedi, *sakallı maymunu ilk defa senden duyduk,
daha doğrusu senin veletten...* Hala gülümsüyorlardı birbirlerine
bakarak. *Hem maymunların sakalı olmaz herhalde, benim gördüklerimin
hepsi köseydi* dedi bıyıklı amca gülerek.

İşin gırgıra vardığını hisseder gibi olduğundan olacak daha ciddi bir
ses tonuyla Necati usta başladı: *Sakal iki şeye delalet edebilir, ya
ilimdir, ya kibir...Kişinin sakallı olmasını böyle tabir ederlerdi
bizde* dedi.

*Sizde?* dedim.

*Evet* dedi, sorumu anlamamıştı veya ustalıkla anlamazlıktan geliyordu.
*Burada herhalde kibirdir, maymunların ilmi olsa herhalde maymun
olmazlardı* dedi.

*Belki de ilimden doğan kibirdir hocam* dedi bıyıklı olanı.

*Mümkün tabii, sakal değişik bir şey, her sakallıyı deden sanma derler
bir de...*

Bıyıklı olan gülerek bana döndü: *Kim demişti bunu sana?*

*Bir çocuk* dedim *bugün mağazada karşılaştığım bir çocuk.*

Bu adamın gülmesi bana acı veriyordu, bana gülmediğinden emindim,
güldüğü şey benimle ilgili değildi, ancak öyle bir havada gülüyordu ki
sanki bütün bir hayat önünde gülünecek bir oyun gibiydi. Kendisi de
dahil her şeye gülüyordu bu adam, sinir edici...

Necati usta *doğru söylemiş* dedi, *sendeki sakal neredeyse ayaklarına
dolanıyor.*

*Ha!* dedim, ağzımdan hafifçe bir ünlem çıkmıştı...Gözlerine baktım,
çocuğun gözleri gibi yansıtıyordu beni.

Tam bu anda mahallesine takip ettiğim afacan koşarak içeri girdi.
*Necati amca, babam bugün gelemiyormuş, haber vermemi istedi* diyerek.

*Öyle mi Ahmetçik?* dedi Necati usta, *ama sen başka birini göndermişsin
bugün...*

Oğlan tam o sıra beni farketti ve *aaa, ben de sana onu anlatacaktım*
dedi...

Necati usta elimdeki fıstık paketini aldı ve oğlana verdi, *al bunu
babana götür, o anlar* dedi.

Oğlan hiçbir şey demeden geldiği hızla koşarak çıktı gitti.

