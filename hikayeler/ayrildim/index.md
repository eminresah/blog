# Ayrıldım

Bir sabah sevgilisinden aldığı bir mesajla çarpılmış, o zamana kadar iyi
kötü idare ettirdikleri, kimseye benzemediğini düşündükleri hayatlarını
orta yerinden bölen o yarılmayı hissetmiştir.

Halbuki ona hayatım boyunca seveceğimi söylemiştim. Yalan değildi, böyle
hissediyordum. Yine de zamanı kim bilebilir?

Hangi şairdi o, hani zamanın krallığından bahseden? Öyle bir şair yok mu
yoksa, ben mi uyduruyorum? Veya o kadar çok var da, zuhrunun şiddetinden
mi gaip? Şair milleti aynı dertleri farklı kelimelerle anlatmak için
yarışan adamlar, herhalde bunu anlatmış olanı da vardır. *Zamanın
çürüten kudretinin aşkla mükalemesi.*

Bir şair değilim, olmak ister miydim bilemiyorum. Sevgililerime şiir
okumam zaman zaman hoşlarına giderdi. Ancak hoşlarına giden şeyin şiir
mi, yoksa benim bu ünlü şairleri bilen birisi olmam mı olduğunu hiç
kavrayamadım. Kadınları kavrayamadım zaten, hiç biri kendini bırakmadı
bana...

Ne diyorduk? *Şu kız.* Sabahın köründe uyanıkken gördüğü kabusun
etkisiyle artık iyi bir insan olmadığını sevgilisine *seni bir daha
görmek istemiyorum orospu* diye bir mesaj atarak gösteren bir korkağım
artık. *Bari yüzüne söyleseydin* demişti bir arkadaşım...

Nasıl böyle oldu bilmiyorum. Benim için bir sembol olmuştu o, ulaşmaya
çalıştığım her şeyin bir sembolü. Benimki gibi bölük pörçük bir ailenin
değil, en az ikiyüz senedir buraların bilinen en köklü ailelerinden
birine mensup, kadeh eline yakışan, farklı dillerde diplomalarına,
onlarca şehirde çekilmiş fotoğrafa sahip, hemen herkesin peşinden
koştuğu bir kızdı o. Neredeyse evleniyorduk, ne demekse?

Bir semboldü işte, taşradan gelenleri ezmesiyle maruf bir üniversiteden,
önüne bakarak girip göğe bakarak çıkmaya gayretli birinin hayatta
ulaşabileceği en büyük hedef. Yine de olmuştu bir şekilde, ufak
gülümsemeler, kaçamak bakışlar, yanlışlıkla gönderilen mesajlar, iki
anlamlı sözcükler...

Günümü ve geleceğimi onun üstüne kurmuştum. Hayallerim, tatillerim ve
benliğim onunla var, onsuz yoktu. Aşık mıydım, yoksa aşık olunca daha
kolay geçeceğini mi düşünüyordum, bilmiyorum; yine de bir kaç ay çok
güzel gitti. Bana bilmediğim bir hayatı, etrafına sakin bir kibirle
bakan, üstünlüğünü içselleştirmiş ve kaynağını hiç sorgulamayan
insanların dünyasını tanıttı. Çok şey öğrendim, hayatta ancak bir bileni
tanıdığınızda öğreneceğiniz cinsten bilgiler...Kitaplarda yazmayan,
yakın arkadaşlar dışında terennüm edilmeyen. Ben de ona yine bu türden,
pek de alışık olmadığı cinsten doğrular anlatıyordum. Benimkisi onun
ilgisini girmediği karanlıkların egzotizmine çekmekle alakalıydı,
gezdiği sokaklardaki kestirmeleri anlattım; satmayı bildiğim kadarıyla
geçmişimi, boğuk griyi değil, parlak siyahı, aralarında bulunmadığı,
kendini aşıp asla bulunamayacağı insanları anlattım, sözlerini,
hayatlarını, insanları.

Karşısında çok büyük zorluklar yaşamış gibi duruyordum, bana bu yüzden
hayran olmalıydı. Etrafındaki kimseye benzemediğimi söylerdi. Ben de
gülümserdim, *benim gibilerin sana yaklaşması için bir aziz olarak dört
kere ölüp yeniden doğması gerekir.*

Sonra sonra bana olan ilgisinin bu bahsettiğim hayata, bu herkesin
*batıl inanç*, *eskilerin masalları* dediği hayata olduğundan şüphe
etmeye başladım. Turist merakı değildi onu çeken, etrafında kimsede
bulamadığı şeyi arıyordu...Kendini bağlayacak yüce bir yalan.

Farkedişim dönüm noktasıydı, bir anda kendimi, o merak ettiğim, ait
olmak için kıvrandığım hayatın dışında olmakla gurur duyar buldum.
Anlattığım şeylere nasıl baktığımı ciddi ciddi o zaman sorgulamaya
başladım. Öncesinde sadece arkeolojik değeri olan bilgi kırıntılarıydı
bunlar benim için, şimdiyse, bir insana anlattığım en kötü masallar
olmaya doğru gidiyordu.

Ben onu etkileyen bu inançlardan, mesela iyi olanların cennete
gideceğinden, kötülüklerin cehennemle karşılanacağından dilimde bir
küçümseme tadı alarak bahsederdim. Ben böyle şeylere inanmazdım, o
gerçekten inanıyordu. Küçümsediğim, geride bıraktığım, aştığım
inançlarım; en yakınımda yeniden gözümün önüne geliyordu.

İyi olmak için bunlara ihtiyacım yoktu. Cahiller yoldan çıkmasın diye
uydurulmuş şeylerdi, inananlar da sadece ahmaklardı. Nasıl olabilirdi
ki, o kadar eğitimi ve bilimi bırakıp, bazı esmerlerin iddia ettikleri
peygamberler olduğuna inanabilirdim, nasıl meleklere, cinlere,
şeytanlara inanabilirdim? Nasıl olurdu da, insanların adalet aramamaları
için uydurulmuş bu ahiret dedikleri şeye inanabilirdim? Nasıl olabilirdi
bu?

Ama karşımdaki insan, bu diplomaları dizi dizi, dışardan böyle şeylere
hiç kulak asmazmış gibi duran insan peygamberin sözlerini öğreniyor ve
bana tekrar ediyordu. Benden öğrendiği masallara inanıyor ve onu da,
anlattığım masalları da ekşi bir nefesle solumama sebep oluyordu.

Dışımda değişen hiç bir şey yoktu. Her şey yine eskisi gibi gidiyordu.
Ancak içimde yaşadığı hayata karşı bir küstahlık, bir kendini beğenme
üremeye başlamıştı. Kendini belli etmeyen, bazen benim bile unuttuğum,
ancak ufak söz aralarında, mimiklerde, devam ettirilemeyen ilgide
farkedilebilen bir duygu. Yine de büyüyordu yavaş yavaş.

Kopmuştuk. Neden olduğunu anlayamazdı. Beni ciddiye aldığından dolayı
olduğunu bilse o garip bakışlarından birini atar, bana sarılarak *sen
delisin* derdi belki ama kopmuştuk. Bir seneye yakın olmuştu başlayalı
ve ben artık içimde günden güne zehirli bir larva gibi büyüyen bu
nefreti onun yüzüne kusmaya hazırdım. Nasıl olacağını bilmiyordum, ne
gün olacağını bilmiyordum, sadece olacağını biliyordum...

Aklıma hiç olmadık küfürler geliyordu. O masallara da, onları
anlatanlara da, inananlara da sıvamak istediğim küfürler. Nefret beni
yakıyordu, larva kurda dönüşmüş, damarlarımda geziyor, beynimi yiyordu.

Kronik uykusuzluğumun zıplattığı bir sabah, namazdan gelen ak sakallı
komşuyu gördüm, sakin yürüyüşünde, üzerinden hiç çıkarmadığı ceketinde
sevgilimin ilgisini cezbeden bütün o gerilik somutlaşmıştı. Ben yüzü bu
adam kadar sakin parlayan, söylediği yalanlara kendi de inanan birini
görmemiştim. Bana her zaman selam verir, ben de komşuluk hatırına
selamını alırdım. Sabahın ilk ışıklarıyla geldiği evinden kahvaltı yapıp
çıkacak, iki sokak ilerdeki dükkanını açacaktı. O kadar tembelliğe bu
nur yüzlülük az bile...

İçimde beni yiyen kurt, gördüğüm ak sakallıdan kurtulmanın yolunun onu
merak eden birinden kurtulmak olduğunu söyledi. Ben de o zaman kurduğum
hayallerin tümünü başıma geçiren, aradığım dünyanın kendi dünyası
olmadığını hatırlatan sevgilime o mesajı gönderdim.

Aradı. Günlerce aradı hem de. Beni kimse onun kadar merak etmemiştir.
Açmadım telefonları. Ne olduğunu anlamadı. Öfkemi de anlamadı.

Son gönderdiği mesajda ettiğim hakaretlere rağmen beni sevdiğini, çünkü
kendisine yepyeni bir ufuk açtığımı söylüyordu.

Ufkuna lanet olsun.

