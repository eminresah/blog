# Manastır

*Hayatta vazgeçilmez gördüğünüz nedir?* diye başladı söze, sabahın erken
saatlerinde *uyku* benim yerime cevap verdi.

*İnsan vazgeçemediğinin esiridir. Vageçemediğine sahip olduğunu sanır
ama aslında vazgeçemedikleri onun sahibidir.* *Evet* dedim içimden, *şu
an uykunun esiriyim, senin bu bitmeyen lafların esiri olduğun gibi.*

Manastıra ilk geldiğimde bana bu vaazı veren baş duacı yardımcısının
insanların düşüncelerinden geçeni okuyabildiğini söylemişlerdi. Güya
insana neye ihtiyacı varsa onu anlatırmış. O zamanlar buna inanmış, her
sözünü üstüme alınmış ancak sonradan aslında herkesin üstüne alınacağı
kadar yuvarlak konuştuğunu farketmiştim. O zamandan beri aklımdan
geçenlere sınır koymuyorum.

Dailer, ya da duacılar, hemen her şehrin kıyısında bir manastır kurmuş,
3700 sene önce yaşadıkları Hurgiz isimli bir peygamberin sözlerini halka
yaymakla meşgul bir gruptur. Her manastırda bir *dai*, birkaç yardımcısı
ve çeşitli vazifeler edinmiş öğrenciler bulunur. Her dönemde iki-üç
manastırın daileri diğerlerinden daha meşhur ve bilgili durdukları için
Daileri temsil ederler. İnsanların mutluluğu için, başta fakirlere ve
elbette manastırlara bağışta bulunmanın gerekliliği gibi çeşitli akıllar
verirler. İnsanlara mutluluk satar ve karşılığında bakımlarını alırlar.

*Yeryüzünün bir hapishane, hayatın kof bir şekerleme, ıztırabın ve kaçış
isteğinin insanları çevreleyen asıl duygular olduğunu ileri sürüp,
insanların bu kaçış isteğinden ancak aramayı bırakarak, kaçışlarıyla
yüzleşerek sıyrılabileceklerini* söyleyen bir düşünce sistemidir.

Dört yıl önce beni buraya çeken, bu söylenenlerin benim için tam bir
tedavi anlamına geldiğini düşünmemdi. Hurgiz sanki benim için konuşmuş,
benim için anlatmıştı bildiklerini. Hala bundan çok farklı düşünmüyorum,
onun hakkında ilerleyen bilgim yanlış yaptığı sonucuna götürmedi. Sadece
bu manastırda gördüklerim, bu insanların Hurgiz'in bahsettiği ilkeleri
uygulayabilecek insanlar olmadığını anlattı.

Ne demişti Hurgiz mesela? *Kendini bil, her bilgi insanın kendinden
köklenir, kendini bilmeyenin bilgisi köksüzdür.* Manastırdaysa asıl
konumuz kendimizi bilmek değil, çok defa başkalarının ne derece *ermiş*,
ne derece *büyük* ve nasıl kerametler gösterdiğini bilmek oluyor.
Hurgiz'in hiçbir mucize ve keramete itibar edilmemesini söylemesine
rağmen. Başka neydi mesela? *İnsanların kusurları çocukları gibidir,
onların kötülüğünü görseler de sahiplenirler, o halde kusurlardan
bahseden çocuklara şeker niyetine iyiliklerden de bahsetsin.*
Şimdilerdeyse hemen her vaazda insanların ne kadar yozlaştığından başka
bir konu ele almıyoruz manastırda. *Size bildirdiğimi onu anlayıncaya
kadar unutun, onu anladığınızda zaten unutmuş olacaksınız* diyen birine
bitmez tükenmez ciltler dolusu doktrin ve şerh atfetmekse ayrı bir
garabet.

Manastır hayatı insanı dinginleştiriyor. Bu dinginliği besleyen,
köylülerden *vaaz* karşılığı topladığımız yiyeceklerinse,
onlarındakinden daha sağlam amaçlar için harcandığından emin değilim.
Hurgiz insanlara birbirlerine yardım etmelerini söylemişti, bunun en
büyük ermişin bilgeliğinden daha büyük bir sevabı olduğunu da eklemişti.
Ancak köylülere kendilerinden başka bir manastırları beslemeleri
karşılığı cenneti vaad eden o değil, manastırları da kuran onikinci
nesil dailerinden Cevralkiya oldu.

Köylüler zaten fakir, bizleri beslemek için kendilerinden fedakarlık
ettikleri bir gerçek. Bizse sunulan --dışarıya vermemiz yasak olan--
yiyeceği tıka basa yesek de bitiremiyoruz. Hemen her manastır faresinin
göbekli ve uykucu olmasının sebebi de bu olsa gerek. Halbuki hemen her
vaazda bahsi geçen Hurgiz'in *insan ruhunda büyüyen yedi başak ve yedi
diken* konusunda, *dikenlerin gübresi* olarak çok yemekten de bir şeyler
anlatılır. Çok yemenin insan ruhunu öldüren bir davranış olduğunu
göbekli bir vaizden dinlemek ayrı bir acayiplik.

Manastırdaki bu vaziyetin keşişlerin kafasında elbette bir açıklaması
var. Sorunca söylenen, mesela yemek bahsiyle ilgili Cevralkiya'nın
*Rahip midesinin yoluna çıkmasına engel olmak için haracını
verebilmelidir* sözü. Rahipler zaten hep sağa sola haraç veren tipler,
midelerine de vermeleri alışkanlık icabı. Sözleri sadece köylülere
geçiyor, onların da *ermişten daha ermiş* olduklarını değil, az bir
miktarla cenneti alacak kadar gözüaçık olduklarını düşünüyorum sadece.

İnsanlara açıklamalar sunabilmek, ikna etmek anlamına gelmiyor.
Dillerini hapsedip, inanmaları gereken vaadlerle ellerini
çalıştırabiliyorsunuz, lakin gönülleri teslim olmuyor. Duacıların kendi
söylediklerine inanmadıklarına her gün şahit oluyorum. Dört sene önce
Hurgiz ve talebelerine daha çok saygım vardı, aralarına karıştıktan
sonra ben de onlardan biri oldum.

Bir bilge olacağım, laf karşılığı yemek sadece böyle kazanılıyor.

