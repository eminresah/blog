---
title: İlhami
---


İlhami adını verdiğim bir ruhla aynı evde yaşıyormuşum. Kendimi ona
teslim ettiğimde işlerimin rast gideceğini söyledi, bugüne kadar aklıma
gelen şeyleri o öğretmiş hep bana. Her şeyde bir pencere olduğunu da o
öğretti.

Günlerimin yalnızlık içinde geçtiği zamanlardı. Genelde işten eve gelip
uyuklamak dışında hiç bir şey yapmıyordum. Hemen her şey vızıldıyordu
etrafımda ve ben kimsenin üzerinde düşünmediğini sandığım bazı
meselelerle ilgili derin düşüncelere dalıyordum. Ruhum ayna gibi her
şeyi geri yansıtıyor ve kendimi her şeyden yansıyan ışık gibi
görüyordum.

İşte İlhami ile rüyamda karşılaşmam da yansıyan bu ışığı farkettikten
sonra oldu. Bir akşam yine işin yorgunluğundan kanepede erken bir uykuya
teslim olmuşken ve evimdeki her nesneyi bir pencereden görürken, o
çıkageldi. Pencerenin gerisindeki ışık için hayli genç bir adam. Bana
benzediğini söyleyemem, sadece tanıdık bir siması vardı. Adını sormayı
unuttuğum, daha doğrusu bana o fırsatı bırakmayacak kadar samimi
davrandığı için öğrenemedim. Onun için uyanıklık zamanlarımda İlhamı
adını verdim, uykudayken zaten isme ihtiyacım yoktu.

İlk zamanlar aklıma yapmam gereken bir şey geldiğinde ve kendi başına
yaşayanlardakilere has o tembellik üzerime çöktüğünde onu hatırlayıp,
bana kuvvet vermesini isteyerek işleri yapabiliyordum. Hiç olmadığı
kadar zevkli oluyordu o zaman işler. Kendimi kaptıracak kadar zevkli.
Sonraları nesnelerin ardındaki ışığın beni cezbetmekten öte, nesnelere
hükmedebileceğini gördüm.

Süt içmem gerektiğinde canımın istemesi yetiyordu. Süt elime değil,
dilime, hatta tüm bedenime yayılıyordu. Süt içmek istediğimde süt, kitap
okumak istediğimde kitap oluyordum.

Bir zaman böyle devam etti. Eve gelip kanepeme uzanmak ve aklıma
gelenleri İlhami'ye havale etmek dışında hiç bir şey yapmıyordum. Sadece
diğer insanlara karşı olmuyordu istediklerim, zaten onlarlaa pek
muhabbetim yoktu. Bir de hemen her şey değersiz gelmeye başlamıştı,
insanın böyle bir durumda yapabileceği şeyleri altalta sıraladığında hiç
birinin ilgisini çekmiyor olması çok ilginç. Nihayetinde hepsi bir
geliyordu, bir fakirin kuru ekmeği de, bir zenginin kuş sütü eksik
sofrası da sahibine ancak aynı zevki verebiliyordu. O sebeple ben de
sadece her gece içtiğim süt ve okuduğum kitapla alabiliyordum her
nesnenin hazzını...

İşyerimde de öğreneceklerimi öğrenmekten, İlhami'ye insanların zihnini
kurcalamaya dair taleplerde bulunmaktan kaçınıyordum. Halbuki bunun
mümkün olduğunu bana bir kaç kere insanların zihinleri okutarak kendisi
göstermişti. Sadece bir pencerenin ardından onlarla konuşuyor gibi
yapıyor, onlar da bana sanırım cevap verir gibi yapıyorlardı. Zaten
bilmek istediklerimi dilemem yetiyordu, soruyu sorduktan en fazla birkaç
gün sonra öğrenmiş oluyordum, yine de hiç bir şeyin önceki gibi bir
kesinliği yoktu...Ve işte hepsi bu, insanın istediği her şeyin, sonunda
ancak bir pencerenin gerisinden görülebileceğini ve ulaşılabilen
bilginin kesin olmadığını her an farkediyordum.

İlhami'yle rüyalarımda görüşürdük. Bana bazen o gün pencerenin
gerisinden izlediğim hikayeleri gerçeklerini anlatırdı. Bazı günler
otobüse okuması yazması olmadığı için yanlışlıkla binip, nereye
gittiğini bilemeyen yaşlı bir teyze olurdum, bazı günler açlıktan midesi
yapışmış bir köpek ve bazı günler o köpeğin yerden kazarak bulduğu
kemik...

İşyerimde sükunetime benden başka kimse hayran olmazdı. Aslında geçmiş
bile pencerenin gerisinden olduğu için hatırlamıyorum ama herhalde
önceden böyle değildim. Pencereyi ve ardındaki ışığı keşfettikten sonra
hiç bir şeye kızamaz oldum. Yine de insanlar bana değişmişim gibi
davranmıyor, sanki her zaman böyleymişim gibi duruyorlardı.

*Ben* derken acze düştüğümü de o zaman farkettim. Yalan söylüyordum
*ben* derken. Geceleri her şey olan bir insanın gündüzleri bir *ben*
olarak ortalıkta dolaşması hayli zordu. Yine de insanlara kolaylık olsun
diye *ben* diyordum, gördükleri bir beden olmalıydı etraflarında dolaşıp
duran. Bana *sen* gibi davrandıklarına göre, onlara *ben* gibi
davranabilirdim.

Bir gece İlhami kayboldu. Geldiği gibi gitti. Hiç haber vermedi ama
gittiğinden ve gelmeyeceğinden emin oldum. Cennetteki aylarım da bu
şekilde sona erdi. Artık pencereyi göremiyor ve nesnelerin ardından
gelen ışıkta kaybolamıyordum. Yine herkes gibi kendimi nesnelerin
peşinde değişirken, onları hallerinin farkını takip ederken görüyordum.
Nesneler uğruna üzülen ve didinen bir insan olmuştum yeniden. İnsanlarsa
önceki halimde olmadığım kadar sinirli ve huysuz olduğum halde, normal
halim buymuş gibi davranmaya devam ediyorlardı.

Nereden gelip, nereye gittiğini bilmediğim arkadaşım bende yaşadığım her
şeye dair tek bir iz bıraktı: Hala canım süt istediğinde kendimi süt
bardağının içindeki bisküvi gibi hissediyorum. Bu da bana İlhami'nin onu
unutmayayım diye bıraktığı hediye sanırım.

