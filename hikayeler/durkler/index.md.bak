---
title: Dürkler
---

Dürklerin ne zaman ortaya çıktığını bilmiyoruz. Büyük Çöküşten yaklaşık
200 sene önceleri, o zamanlar bir yarımada olan Anetil veya Anatilia
bölgesinde devlet kurdukları biliniyor. Daha doğrusu en son deliller bu
yönde. Ancak Dürklerin nereden geldikleri, Büyük Çöküşteki etkilerinin
ne olduğu, hatta Büyük Çöküş zamanına erişip erişmedikleri bilinmiyor.
Elimizde sadece bir araya geldiğinde pek de anlam veremediğimiz
arkeolojik belgeler var.

Geçen yüzyıla kadar Dürklerin varlığı tartışma konusuydu. Profesör
Ulvina'nın Anetil bölgesinde yaptığı çalışmalar, burada Arappa
medeniyetinin devamı olan bir büyük devletin kurulmuş olduğunu, hatta
beşyüz yıldan uzun süre yaşadığını gösteriyordu. Ancak onların Arappa
medeniyetinden ayrı bir medeniyet olduklarına dair elimizde bir delil
yoktu. Bu devletin adının Otoman veya Ozman olduğu, padişehrinin de o
zamanlar deniz kıyısında bulunan Sitable olduğu düşünülüyordu. Yine de
elimizde Otoman devletinin Büyük Çöküş'ün arefesinde hala hüküm
sürdüğüne dair bir delil mevcut değildi.

Geçen yüzyılın sonlarında, Evropa'nın klasik devirlerinden kalma bazı
belgelerde Dürk adı verilen bir milletten bahsedildiğini gören
araştırmacılar, Dürklerin Evropa'nın doğusundan gelen bir kavim olduğunu
ve Otomanların devamı olduğunu iddia ettiler. Bu o zamanlar için hayli
şaşırtıcı bir iddiaydı, zira Otomanların Büyük Çöküş öncesindeki
silinişlerinin akabinde, Evropa'nın bölgeyi işgal ettiği ve Büyük
Çöküş'e kadar burada kaldığı düşünülüyordu. Tarihçilerin bir kısmı hala
bu fikirdedir.

Bölgede yapılan kazılarda ortaya çıkan ve hala çözülememiş belgelerdeki
dilin, Otoman diline yakın olduğuna dair iddialar karşısında, metinlerin
Evropa alfabesinde yazılmış olduğu, pek çok ortak kelime bulunduğu ancak
farklı bir dil ailesinden olduğu için çözülemediği düşünülmekteydi.
Ayrıca bu insanların da Evropalılar gibi beyaz olduklarına dair elimizde
çok kuvvetli deliller vardı. Otomanların, eğer Arappalarla aynı
millettenseler, Dürklerin atası olamayacağı iddia edilmekteydi çünkü
birincisi Arappa lisanı ve yazısı Evropa'dan hayli farklıydı ve
Arappalar --Evropa belgelerine nazaran-- beyaz değildi.

Bu delillerin bir kısmı bugünlerde bölgeyle ilgili yeni ortaya çıkan
bilgiler ışığında incelendiğinde, Dürklerin varolduğu, ancak ne Otoman,
ne Evropa medeniyetine ait olduklarını düşündürmektedir. Zira Dürklerin,
Evropalı olduklarına dair sunulan deliller kadar, onların Evropalı
olmadıkları, muhtemelen kuzey veya doğudan gelen bir kavim oldukları ve
Otoman Krallığı yıkıldıktan sonra bölgeye yerleştiklerini düşündüren
deliller de mevcuttur.

Bu delillerin en önemlilerinden biri Evropa medeniyetinin Çöküş'ten
ikiyüz sene kadar önce artık dini kurumlarından uzaklaştığı halde,
Dürklerin hemen her şehirde tanrıları olduğu düşünülen heykeller yapmış
olmalarıdır. Tanrılarının adının Ka-türek olduğu hemen hemen kesin
gibidir. Hemen her binada Ka-türek adına yapılmış bir büst veya heykelin
olması, bunun bir devlet dini olduğunu göstermektedir. Hatta Ka-türek
adına yapılmış ve Dürklerin başkenti olduğu düşünülen Akkira'daki büyük
mabedin, Dürklerin en önemli yapılarından biri olduğu konusunda kuşku
yoktur.

Sert bir tektanrıcılığa sahip olduğu düşünülen Arappalar'ın
medeniyetinin, başında Ka-türek ve daha küçük *Elima*, *Merşida*,
*Phenna* gibi tanrıların bulunduğu bir Panteona sahip Dürklerle aynı
dine mensup olduğu düşünülemez. Bazıları Dürklerin de tektanrıcı
olduğunu, Ka-türek'in tek tanrı olduğunu iddia etse de; Dürklerin
kendilerine vatanlarını armağan eden yaratıcı tanrı olarak Ka-türek'e,
Tabiat tanrısı *Phenna*ya, Bilgi ve Kudret tanrısı *Elima*ya ve Işık
tanrısı *Merşida*ya taptıklarını düşündüren deliller hayli kuvvetlidir.
Bu delillerin en önemlisi de yeni yeni çözülmeye başlayan anıt
yazılarından birinde, Ka-Türek'in heykelinin altında bu üç kelimenin,
yani *Merşida*, *Elima* ve *Phenna*nın yazılı olduğunun ortaya
çıkmasıdır. Dürkler o tarihte az rastlanan bir antropomorfik inanç
sistemine sahiptir.

Devlet dininin dışında halkın da çeşitli kültlere mensup olduğu su
götürmez. Bu bir bakıma Evropa için de böyledir, ancak Dürklerin
kültleriyle, Evropa kültleri arasında muazzam farklar mevcuttur.
Dürklerde en önemli halk kültünün *kemek* adını verdikleri, undan
yapılan bir çeşit çöreğe tapmak olduğunu düşündüren çeşitli deliller
bulunmuştur. Dürklerin *kemek* dedikleri bu çöreğin yere düşmesine izin
vermedikleri, *kemek*i diğer tüm yiyeceklerden öte kutsal saydıkları ve
her gün ve gece çokça tükettikleri bulunmuştur. Hemen her mahallede
sadece kemek dağıtımı yapan yerler vardı.

Ayrıca Otomanlıların kalıntısı bazı cemaatlerin de yaşadığı tesbit
edilmiştir. Bunların Otoman devrinden kalma mabetlere benzer mabetler
yaptıkları gözlenir. Hatta bu mabetlerden bol miktarda yapılmıştır,
ancak bahsi geçen devlet dini ve kemek kültü gibi kültlerin yanında,
kimlerin bu mabedlere gittiğine ve yaptırdığına dair bir açıklama
yoktur. Bu konudaki en açıklayıcı hipotez, Dürklerin aslında yönetici
elit bir kesim olduğu ve halkın Otomanlı olduğudur. Diğer bir açıklama
da, bahsi geçen mabedlerin Otoman devrinin sonlarında yapılmış olduğuna
dairdir. Ancak bahsi geçen bu mabedleri, Dürkleri Otomanlıların devamı
bir millet olduğuna delil olarak görenler de vardır.

Dürklerin Büyük Çöküşe erişip, erişmediklerine dair bulgular da kesin
değildir. Büyük Çöküşten önce Amer-ka'nın bölgeyi talan eden bir savaşa
girdiği, ancak Dürklerin çok daha önceden iç siyasi çalkantılar
sebebiyle yok oldukları düşünülmektedir. Amer-ka'nın bölgede kullandığı
--ve sırları hala meçhulümüz-- silahların Dürklerin yaşadığı şehirleri
yıkmamış olmasının açıklaması da budur.

Yaklaşık bin sene önce, sulak Anetil havzasında pek de önemli olmayan
bir devlet kurdukları düşünülen Dürklere ilişkin bilgilerimizin özeti bu
şekildedir. Halihazırda devam etmekte olan Akkira kazılarının bize bu
ilginç devlet hakkında yeni bilgiler sunacağını düşünüyoruz. Etrafındaki
tüm dillerden farklı bir yapıya sahip olan ve Evropa alfabesiyle
yazılması, Dürklerin Anetil'e gelmeden önce alfabesi olmadığını
düşündüren dillerinin çözülmesi ise bu konudaki derin çalışmalara
ihtiyaç duymaktadır. Bu gerçekleştiğinde muhtemelen Dürklerin nereden
geldikleri, yerli halkla ilişkileri ve sosyal ve kültürel hayatlarına
ilişkin gizemli pek çok nokta da aydınlanacaktır.

