---
title: Rol
---



*Nerede dengesiz, intihara meyilli kız varsa beni bulur* diye düşündü
tıraş bıçağını yanağına doğru çekerken, *daha merhaba demeden ilaçları
dikti bu da.*

Rahatsız bir uykunun ardından, uyuyamayacağına kendini ikna etmiş, zor
bir gecedense, zor bir gün yaşamak istediğinden olsa gerek banyoya
koşmuştu. Normal zamanlarda günün en rahat saatlerini banyoda, tek
ilgilendiği konu kendi bedeniyken yaşardı, bugünse kafası ona ihanet
ediyor, bedeniyle başbaşa bırakmıyordu.

Önceki gece, saat 11 sularında gelen bir telefonla kız arkadaşının
intiharını öğrenmiş bu genç adam, her ne kadar sonraki saatlerde gözyaşı
dökermiş gibi yaparak başkalarını ne kadar üzüldüğüne ikna etmeye
çalıştıysa da, asıl meselenin bu kıza karşı aslında hiçbir zaman
üzülecek kadar bağlanmamış olması olduğunu biliyordu. Üç ay içinde en az
üç defa başkalarıyla yatmış, bunların da birinden haberi olmuştu
sevgilisinin. Konuşmamışlardı. Konuşmazlardı zaten böyle şeyler.

Daha onun sevgilisi olmanın hayatının anlamına neler kattığını
anlatmadan önce, kız, aldatmanın sadece yatakta olduğunda katlanılabilir
olduğunu söylemişti. Eğer erkek sadece içgüdülerini tatmin için
başkasıyla birlikte oluyorsa, kafasında aldatmıyorsa, affedilebilirmiş.

Yaşlı gözlerle onu ne kadar sevdiğini, aşkının kendisine neler
vereceğini anlatırken kızın bu sözlerini düşünüyordu. Hayal ettiği
serbest ilişki. Kızların sevgilisi olan erkekleri tercih ettiklerini
tecrübe etmişti, *eğer yoksa hiçbiri yoktur, gelince beraber gelirler.*
Önce sufle verir gibi, yakalandığında hangi bahanelere sığınacağını
söyleyen bu kızı, o donuk bakışlarından veya sonu gelmez film
ayrıntılarından dolayı değil, en çok bu rahatlığından dolayı sevmişti.

*Sevmek ne kelime, tapar insan böylesine.*

Eğer yaşadıklarından biri hakkında sorguya çekilseydi, hemen savunacaktı
kendini, *sadece bir gecelik ilişkiydi, o kadar önemsizdi ki, dert
edeceğini düşünmemiştim, asla hayalini kurmadım onun, geldi geçti, bir
oyundu.*

İkna etmek için biraz daha film repliği süsü vermek gerekirdi belki ama
yeteceğine emindi.

*İnsan biriyle düşünmeden nasıl beraber olur?* Böyle bir soruyu asla
sormuyor demek bu kız. Aldattığım zaman aşık olmamaksa kasdettiği, benim
ona aşık olmadığını da biliyor olmalı...Herkes beni sevgilisi bilince
kafamı ona vermiş mi oluyorum şimdi?

Yüzünü yıkarken çarptığı su düşüncelerini kesti. Hastanede ağlayışı
aklına geldi, yüzünü hastane lavabosunda yıkayışı, yeteneğine hayranlık
besleyerek.

Ölse içinden herhangi bir parça kopmayacağına emin olduğu bir insanın
ölüyormuş gibi yapması durumunda bu kadar ağlamasına kendi de anlam
veremedi. Arkadaşları hastaneye çağırmasalar, ertesi gün arayıp öldüğünü
söyleseler, bir anlık şaşkınlık dışında hissedeceği bir duygu yoktu.
Ancak hastaneye gidip, insanların yüzlerindeki o *üzülmelisin* ifadesini
görünce, üç aydır hemen sadece kızın karşısında yaptığı sevgili
numarasını bu sefer daha geniş bir seyirci kitlesine tekrarlamak
gerekti.

Önce en yakındakine sarılırsın. Hastaneye en şuh parfümünü sıkıp gelmiş
bir arkadaşıdır ve bir an, hastanede de, ondan sonra da hayatın devam
ettiğini ihbar eder bu koku. Sonra sıradaki, ama bu okuldan bir
erkektir, belki bir öncekinin erkek arkadaşı, eliyle başının arkasını
tutar ve omzuna iter başını. Sigara dumanı sinmiş süveter kokusu, hatta
bak şurada loş ışıkta belli olmayan bir delik, güve yemiş herhalde.

Ağlamak işte o an aklına gelir. Hıçkırık, ama sarhoş hıçkırığı gibi
değil, boğan bir hıçkırık, bu mizansen içinde yer almanın getirdiği yükü
omuzlamak, hem de herkesin acıyan bakışları altında. *Bunu neden
yaptığını anlayamıyorum, ıhı*

Allahtan insanlar uzun süre ağlamanızı beklemiyorlar. Gülmemeye tahammül
edip, bozulmaz bir somurtkanlık takınmak yeterli. Sonra biri bir yer
açıyor, eskimiş sandalyelere ilişip bir doktor bekliyorsunuz. Bu arada
zaten öğrendiğiniz bilgiler tekrar ediyor, *midesini yıkamışlar,
kurtulduğunu söylüyorlar ama bilinci henüz açılmamış.*

*Açılmasa da asıl ben kurtulsam.* İnsan öyle bir durumdayken, kafasında
düşünceleri de kontrol edebilmeli. Kafasında akan kelimelerin yüzüne
aksedip, rol çalmasına izin vermemeli. *Henüz o kadar ustalaşmadım,
düşüncelerimi kontrol edemiyorum.*

Bakışlarda, hele o ilk kokladığı kızın bakışlarında inceden bir *senin
yüzünden* iması seziliyordu, üstüne alınsa mı, alınmasa mı karar
veremediği. Ne anlatmıştı acaba, aldattığını mı, konuşamadıklarını mı,
sevmediğini mi, yoksa bilmediği başka şeyler mi vardı? İnsanın bilmediği
bir suçtan mahkum olup, cezasını bakışlar altında çekmesi ne garip.

Gece kızın ertesi güne kadar gözetim altında tutulacağının belli olması
ve arkadaşlarından birinin yanında kalmayı kabul etmesiyle sefaletinden
kurtuldu. *Bir saati biraz geçen piyesimizde, kızımızın ne kadar iyi bir
insan olduğunu hatırladık ve intiharının erkek arkadaşı, yani ben,
tarafından nasıl yönlendirilmiş olabileceğini düşündük. Onlar düşündüler
yani, benim düşündüğüm bu şuh kokuyu sürüp gelen kızın, sevgilisine
kimbilir nasıl davrandığıydı.*

Banyodan üzerinden uyku buharı çıkan pijamalarını takım elbiseyle
değiştirmek için çıktı. Gardroptan elini grilerden birinin üstüne attı,
bakmadan bir gömlek çekti ve akşam ziyarete gideceği sevgilisinin
hediyesi kravatı aradı. Üstünde *fleur de lys* bulunan, Jacques mıydı,
Michel miydi, hiç duymadığı Fransız bir aktörün, hiç duymadığı bir
filmde taktığına benzediğini kız arkadaşından bir yemek boyu dinlediği
kravatı buldu. *İnsan, alırken bari lacivert üstüne sarı almaz.*

Giyindikten sonra kahvaltı etmek istedi ve sabahın hala çok erken
saatlerinde olduğunu televizyonu açınca hatırladı. Haberler hala
başlamamıştı, o da yıllardır eskiliğinden bir nebze eksilmemiş gibi
duran çizgi filmleri seyretmeye koyuldu.

Haberlerin jeneriği başladığında telefonunun çaldığını duydu ve odasına
seyirtip kaptı *bu saatte*. Kız arkadaşı arıyordu, sesindeki bezginliği
gizlemeye çalışır renkte bir *sevgilim* dedi. *Seninle görüşmemiz lazım*
dedi kız, *hemen mi?* dedi oğlan, *evet* dedi kız, *akşama gelecektim
zaten* dedi oğlan, *hemen, lütfen* dedi kız, *ama toplantı var sabahları
biliyorsun* dedi oğlan, *bugün gitmesen* dedi kız, *nasıl olur* dedi
oğlan, *lütfen* dedi kız ağlamaklı, *işi bir arayım, görüşürüz* dedi
oğlan...

İşyerini aradı, durumu anlattı, şefi mırın kırın etti, o güne beklediği
dosyayı öğlene masasında görmek istediğini söyledi ve tamam dedi.
Aslında tamam demedi, sadece itiraz etmediğini belli etti, izin vermedi
ama vermemezlik de etmedi, her zamanki gibi *eğer bir sorun olursa beni
arama.*

Arabaya atladı ve yolda sevgilisini aradı. Kız sakin sakin, *geldiğinde
konuşuruz her şeyi* dedi. Kapıyı kızın arkadaşı açtı, *sabaha kadar
uyumadı* dedi odasına geçerken. Kızı karşısında görünce bir an duraladı,
rengi gitmiş, kanlı gözlerinin altında morluklar, beyaz kıyafetiyle
yatağın çarşafında kaybolmaya çalışan bir böcek gibi...

Yatağın yanına oturdu, yanağından öptü. Kız o an hıçkırmaya başladı,
elini diğerinin içinde yumruk yapıp dayanmaya çalıştı, sonra oturduğu
yatağa yüzüstü kapandı.

Kızın bu haline bir filmi seyreder gibi bakıp, sevmediği kanalı
değiştirmek ister gibi arandı.

Kız doğruldu *bunu sana söylememeliyim, biliyorum, benim oyun oynadığımı
düşüneceksin, biliyorum, beni o kadar sevmiyorsun, biliyorum, belki beni
hiç sevmeyecek, bir daha görmek istemeyeceksin, biliyorum* diye başladı.
Arkasından ne geleceğini merak etse mi, yoksa burada bıraksa mı
dinlemeyi, karar veremedi. *Ama ne düşünürsen düşün, bunu sana söylemem
lazım, ne olursun beni affet, ne olursun beni affet.* Bakışları kızın
kurumuş gözyaşlarını yeni farkettiği gözlerine dikildi. *İntiharımın
sebebi şeydi, yani ben o gün, şeyi öğrendim, hamile olduğumu...*

İlk anda tahayyül edilemez bir şaşkınlık, sonra kızın gözlerinden
uzaklaşan düşüncelerin getirdiği bir ferahlık. *Çözümü olmayan bir şey
değil bu.* Düşüncesi yüzüne aksettiğinde kızın cevabı geldi. *Üç aylık.*

*Ne! Üç aydır farketmedin mi?*

*Yani, biliyorsun, ben seninle ilk beraber olduğumuzda, hani o zamanlar
yani şey...* Ellerini çözdü, ellerini yakaladı, gözlerini dikip, aynen
filmlerdeki gibi *ben bu çocuğu doğurmak istiyorum* dedi.

İçinde bir baraja dolar gibi yükselen öfkeyi farketti. *Ne demek
doğurmak istiyorum?*

*Doktorlar bir operasyonun sağlığım için tehlikeli olduğunu
söylüyorlardı. Ben de sana söylemektense intihar etmeyi denedim, ama
başaramadım, sonra o geceyi yaşadıktan sonra, insanlar senin ne kadar
üzgün olduğunu anlatıyorlardı, bu çocuğu doğurmak istediğime karar
verdim. Senin yanımda olacağına inanıyorum, ama olmasan da çocuğumuzu
doğuracağım.*

Hışımla kalktı, uzun zamandır ilk defa samimi olabilecek olmanın
rahatlığıyla kapıyı çarpıp çıktı.

Öğleden sonra kızın babasının bazı tanıdıkları işyerinde kendisini ve
müdürünü ziyaret ettiler, şefi raporu bitirmediğiyle değil, damatlığıyla
ilgili sorular sormaya başladı, *nasıl tanıştınız, evlenmeye nasıl ikna
ettin, nikah ne zaman?* Tüyleri diken diken, daha bir tuvalet süresi
kadar bile düşünmediği konuya dair cevaplar vermeye çalıştı. Kızın
babası etkili bir adamdı ve dişlerini göstermişti işte.

*Ailesine de seni sevdiği ve evlenmenize izin vermeyeceklerini düşündüğü
için intihara kalkıştığını söylemiş* dedi hastanedeki şuh kokulu
arkadaşı telefon edip. *Ne yapacaksın?* diye de ekledi sonunda.

*Bilmiyorum* demekten nefret ediyordu, *düşünüyorum* demeyi tercih
etse,müdürünün işten atmak için fazla düşünmeyeceğini tahmin etti.
*Herhalde kabul edeceğim, bir kere daha konuşmam gerek* dedi.

Bir kere daha konuştular. Daha sakin bir konuşmaydı. Sevmediği, hayatını
geçirmek istemediği bir insanla neden evlenmek istediğine ikna olmaya
çabaladı ve başardı. Rol yapmaktaki becerisi kendine karşı da
çalışıyordu.

Üç hafta içinde her yerde rastlanan bir merasimle evlendiler.

Dört yıl sonra, o şuh kokulu kıza ağlayarak *artık bitirmeliyiz, hem
karım da artık şüpheleniyor, onu bırakamam, o benim her şeyim* diyerek
son defa sarılırken, kız buna bakıp, intikamını dişlerinin arasında
yuvarlayıp tükürürmüş gibi: *O çocuk senden değil biliyor musun, o gece
de aslında intihar-mintihar etmemişti, ilaçları aldıktan on dakika sonra
hastanedeydik zaten* deyiverdi.

