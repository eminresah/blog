"Biletleri nereye koydun?" diye seslendi Sjacin. Valiz hazırlamaya
çalışan adam arkasına bakarak "şeydeydi" dedi, sanırım şu tren
kumbaranın içinde.

:date: 2015-10-21 09:51:27 +0300

Sjacin uzanıp kumbarayı aldı, açtı, içini karıştırdı, salladı, şıkır
şıkır bozuk para sesini duydu ama biletler yoktu. "Hayır, burada
değil, nereye attın yine kim bilir" diye söylendi. "Uçuşa iki saat var
ve biletlerimizin nerede olduğunu bilmiyoruz."

Zaib hızlı adımlarla geldi. Şaşkın şaşkın kadına baktı. "Bana
verdiğinden emin misin?" dedi. Kadın daha da hiddetlenip, "hayır,
değilim ama senin saklamayı istediğinden eminim" diye başladı. Uzun
bir şeyler söyleyecekmiş gibi yaptı, sonra bir şey aklına gelmiş gibi
gidip, çantasını karıştırdı. "Biletler buradaymış."

"Sende olduğunu biliyordum" dedi adam. Sjacin ses etmedi, ortadan
kayboldu. Az sonra gelip, "taksi bekliyor, hadi" dedi sadece. Zaib
çantasını yüklendi, Sjacin'ınkinine de el attı ama yok, ikisi birden
ağır gelecekti.

Taksiye bindiler. Sjacin kredi kartını ortadaki *ödeme alanına*
yaklaştırdı ve "Havaalanı" dedi. Sakin bir kadın sesi "Havaalanı
yirmisekiz kilometre, onyedi dakika, otuzsekiz saniyede orada olmayı
planlıyoruz" dedi ve araç harekete geçti. Etrafı seyrederek
gittiler. Seyredecek bir şey yoktu gerçi, sokak araları hariç herkes
maglev vagonlarında yol alıyordu. Çocukluğunda insanlar araba sürdüğü
günleri hatırladı Sjacin. Zaib ise elektronik gözlüğünden
gidecekleri yerle ilgili bilgileri edinmeye çalışıyordu. 

Olaysız havalanına gittiler. Arada bir arabaya yön bulmakta yardım
etmeleri gerekiyordu. 4. Konvansiyon gereği robotların insan yardımı
olmadan on kilometreden uzağa gitmeleri yasaktı. Onun için durup,
arada havaalanına giden yolu harita üzerinde işaretlediler. Lüzumsuz
bir iş diye düşündü Sjacin. Bunun daha kolay ve etkili yolları
olmalı. Zaib o sıra sanki düşüncesini okumuş gibi
atladı. *Zerkubia'da Konvansiyon'a uymuyorlarmış" dedi. Sjacin da,
*Biliyorum. Orası tecrit edilmiş bunun için. Belki de robotlar
yönetiyordur hepsini* dedi. Zaib sustu, Sjacin yolu seyretmeye devam
etti.

Havaalanında pasaport kontrolünden önce, Konvansiyon dışı bir ülkeye
gittikleri için bazı kontroller yaptırmaları gerekti. Bir makineye
girip Android olmadıklaını kontrol ettirdiler. Daha sonra kendilerini
orada kimin karşılayacağı ve sorumluluların ki olduğuna dair, bunların
da android olmadıklarına dair bir takım deliller sundular. Arkadaşları
kan örneklerini göndermişti bunun için. Hangi adreste ne kadar
kalacaklarını yazdılar ve uydudan milimetrik UGPS takibini kabul
ettiler. Güya bunları reddetme hakkına sahiptiler, ancak insanların
ekseriyeti alternatiflerine nazaran bu çeşit bir elektronik takibi
daha kabul edilebilir buluyordu. 

Uçak havalandığında Sjacin içinden bir şarkı söylemeye başladı. ilk
defa, aylardır ilk defa kendini özgür hissediyordu. Yıllardır
belki. konvansiyon kuralarının olmadığı ve robotların hizmetçilik
yapabildikleri, ortalıkta çalışabildikleri ve yine de insanların
onları düşman görmediği bir ülke. Nasıl oluyor da Zerkubia'da robotlar
isyan etmiyor ve biz durduramıyoruz?

Zaib'le bunu konuşmak istedi ama gözlüğüne bir film açmış, onu
Kseyrediyordu. Eskiden herkesin önünde aynı ekran olurmuş ve herkes ona
bakarmış, ne kadar sosyal ve insani. Geleneklerimizi kaybediyoruz ve
insanlıktan uzaklaşıyoruz. Kendisi de gözlüğünü taktı, bir yazı
okumaya başladı. Zerkubia Tarihi, M. Guzllr. Gözlükten kitabı
özetlemesini istedi, o da atlaya zıplaya paragraf başlarını ve
başkalarının paylaştığı pasajları göstermeye başladı.

  Zerkubia tarihi boyunca her yerden göç almış bir ülkedir. Bu
  göçlerin getirdiği bir zenginlik ve kültür her yanda göze
  çarpar. Ancak bundan daha önemlisi, bu kültürün insnlarda meydana
  getirdiği çeşitli davranış kalıplarıdır. (Önsöz, s. i)

  Üçüncü bin yılın sonlarına doğru güneyden gelen Zamalek kabilesinin
  baskısıyla karşılaşırlar. Zamalekler bugün en çok başkent Zerkubb ve
  diğer önemli kentlerden Havastisi kurmalarıyla bilinir. (Antik
  Zerkubia, s. 23)

  Zamaleklilerin başka uluslara nasıl baktıklarını bulunan bir
  yazıttan anlıyoruz.

  Zamalek ülkesi bütündür. Onun üstü Tanrı Havartes tarafından, buğday
  ve altınla kutsanmıştır. Ey Zamalekoğlu, bu altının değerini ve
  buğdayın şükrünü eda et. Kendini dünyanın en güzel yerine
  konumlandıran, seni yeşil bir ülkede, dağlarından altın ve
  ırmaklarından şarap akan ülkede dinlendirdiği için Tanrına
  şükret. Doğru ol.

  Kendi kavminden olmayanlara karşı zalim dur. Kavi dur. Onların
  Tanrıların gazabına uğramış, dünyanın Tanrıyı doğru Tanrıyı
  tanımayanlarınca yeniden gönderilmiş çocukları olduğunu düşün. 
  (Antik Zerkubia, s. 27)

  Zamalek devleti yıkılmaya yüz tuttuğunda dört parçaya bölünür ve
  bunların ayrı kabileden krallar... (Antik Zerkubia, s. 36)

  En sonunda Durbedil kralı Nevarteşu diğerlerini bir federasyona razı
  eder. (Antik Zerkubia, s. 38)

  Bir peygamber doğar ve insanlara şöyle sesler: Ey Durbedil'in 
  halkı. Dedeleriniz zamanında zenginliği ve zalimliği yaşadınız.
  Bizim başımıza ne geldiyse, hak yoldan zenginlik umuduyla 
  ayrıldığımız için geldi. Gökte Tanrı hepimizi gözetliyor ama bundan
  haberi olan kimse yok. (Antik Zerkubia, s. 44)

Sjacin özetleri okurken bir uykuya dalacak gibi oldu. Uçak kendi
haline gidiyor, Zaib uyumuş, gözündeki film kapanmıştı.  Kendisi de
gözlüğünü kapattı, gözündeyken uyumaya alışık olmadığı için çıkarıp
boynuna astı ve gözlerini kapattı. 

Bir hostesin anonsuyla uyandılar. Uçağın inmeye inmesine az kaldığını,
Zerkubia sınırları içine girildiği için robotların kendileriyle
iletişime geçebileceğini, bundan endişe etmemelerini istedi.

Bir keresinde bir Android'le konuşmuştu Sjacin. Uzun yıllar önce,
artık sadece askeriyenin elinde bulunan araştırma laboratuvarlarının
birinde bir geziye katılmışlardı. Devletin elinde çok yüksek
teknolojili robotlar olduğu, hatta devlet işlerinin bazısın onların
yaptığı söylentiler arasındaydı. Ordunun lojistiği gibi çok hesap
isteyen ve bir makinenin yapmasına daha uygun işleri robotlara
vermişler diye duymuştu. Gerçi bu da Konvansiyon'a aykırıydı, çünkü
insansız karar verecek sistemlerin kullanılmasını
yasaklamışlardı. herhalde destek sistemidir diye düşündü kadın. Biri
başında durup, kararları kontrol ediyordur.

Zaib de uyandıktan sonra filmini kalan yerinden izlemeye devam
etti. Ancak koltuklarının kendileriyle konuşmaya başlamasından
ürperdiler. Uçaktaki koltukları Konvansiyon sınırları dışına çıkınca
konuşmaya başlamışlardı. Çoğu insan bunu bekliyordu. Hostesler ortadan
kayboldu. Son ikramı bir robot araba yapacaktı şidi.

Robot yolcuların koltuklarıyla iletişim kurup, önüne bir masa
açıyor. Sonra onlara, gözlüklerinden veya hologramla bir menü
sunuyordu. Sjacin ve Zaib'e de ne istediklerini sordu. Bir robotla
konuşmak. Zaib çocukluğundaki konuşan robotlarını hatırladı. 

Zaib'in konuşan robotlarla ilgili daha çok tecrübesi
vardı. Katıldığı bazı partilerde, sanırım gösterişten başka bir anlamı
olmayan şekilde servisi böyle robotlar yapıyordu. Eskiden uyuşturucu
dağıtılırmış, sonradan uyuşturucuyu serbest bıraktılar, hepsini
değilse de önemli bir kısmını. Ondan sonra zenginler uyuşturucu
kullanmayı bıraktı ama diğerleri, yani toplumun yüzde 99.4 kadarı
kendini bir şekilde uyuşturucuya verdi. *Özgürlükler* diyorlardı,
*aklı erenlerin kendini öldürmesine de izin vermeli.* O zamandan beri
zenginlik uyuşturucuyla değil, konuşan robotlarla gösteriliyor.

Her ikisi de bu çoğunluğun içindeydi. Hayatta fonksiyonel olmak için
çok faydalıydı, daha doğrusu neredeyse zorunlu. Uyuşturucu kullanmayı
tasvip etmeyen bazı kültler vardı ama istisnasız hepsinin terör
oluyordu. Hem uyuşturucular eskisi gibi değildi, yan etkileri çok az,
neredeyse yok. Tek etkileri mutluluk. Bir de insandan alıp götürdüğü o
özgürlük hissi.

Yanlarına haplarından yeterince almışlardı, Zerkubia'daki mutluluk
veren hapların kullanımı biraz daha karışıktı. Devlet aslında
karışmıyordu ancak insanların kullandıklarını deklare etmesi veya
bunun gibi bir şey gerekiyordu. Okuduklarından bir şey anlamışlardı,
çünkü Zerkubia hukuku çok farklı gelmişti. İnsanların bazısının
uyuşturucu kullanmasına izin veriliyordu ama herhalde biraz bürokrasi
vardı veya onun gibi bir şey. Bakalım gümrükte bir şey olacak mı?

Uçak indikten sonra kapıda kendilerini robotlar karşıladı. Bir
android, bir kadına benzeyen ama robot olduğu belli bir androidle
yürümeye başladılar. Android onlara çeşitli sorular sordu, ilk defa mı
geliyorsunuz, ne kadar kalacaksınız, geliş amacınız nedir, yanınızda
uyuşturucu var mı?

Bu son soruya her ikisi de tereddütle evet ve hayır dediler. Biri
evet, biri hayır dedi. Android bir insan olsaydı gülerdi veya bir
tepki verirdi. Hiçbir şey söylemeden soruyu tekrar etti, bu sefer her
ikisi de evet dediler. 

Android onları bir giriş kapısına, pasaport kontrolüne getirdi ve
orada başka bir android onlara çok daha ayrıntılı sorular sormaya
devam etti. Mümkün olduğunca dürüst cevaplar vermeye çalıştılar,
arkadaşları dürüst olmalarını çünkü androidlerin insanlardan çok daha
başarılı şekilde yalanı yakalayabildiklerini söylemişti. 

Soruların arasında ne iş yaptıkları, yılda ne kadar kazandıkları, ne
yedikleri, ne içtikleri, hangi mutluluk kimyasallarını kullandıkları,
evli olup olmadıkları, evliliğe nasıl baktıkları, homoseksüelliğe
nasıl baktıkları, bir dinleri veya felsefeleri olup olmadığı, hangi
kitapları okudukları gibi sorular da oldu. Hayatlarında bu kadar uzun
sorguya çekildikleri olmamıştı. 

Android arada sırada bu soruların ilk defa geldikleri için sorulduğunu
ve onlara en uygun jemmie'yi ayarlamaya çalıştığını söyledi. Bir ara
aslında birbirinize pek uygun değilsiniz gibi de bir cümle sarfetti,
ikisi de birbirlerine baktılar. Bu kadar ayrıntılı profillemeyi
herhalde şimdiye kadar kimse yapmamıştı.

*Sorguları* bittiğinde android onları farklı jemmielere verdiğini
 söyledi. Zaib, Duvadeel isimli birine, Sjacin ise Hemriaton isimli
 bir başkasına atanmıştı. Jemmie'nin ne olduğunu anlamadıkları için
 sadece bunun birbirleriyle görüşmelerine engel olup olmayacağını
 sordular. Karşılarındaki bir insan olsaydı gülerdi, ancak robot
 başkasına sahip olmadığı aynı sakin ses tonuyla *hayır* dedi,
 *görüşmenizde bir mahzur yok.*

*Gerçekten birbirimizden bu kadar farklı mıyız?* dedi Sjacin
 androide. Robot dönüp, *evet, öylesiniz* dedi, bir insandan gelse çok
 sinir edecek bir eminlikle. Robotların kendinden emin olması sinir
 uyandırmıyor diye düşündü Sjacin, sanki bu onların kusuru gibi
 duruyor. *Bizde zıt kutuplar birbirini çeker diye bir söz vardır*
 dedi Sjacin, androidin bunu anlamayacağını sanarak. Robot başını
 çevirmeden *Zerkubia'da bu çeşit analojileri insanlara uygularken
 dikkatli oluruz* diye cevapladı. İkisi de gülümseyerek yerinden
 kalktı. 

Şimdi bu jemmielerin masalarına gidip, kendilerini tanıtmaları
gerekiyordu. Her iki masanın da önünde iki üç kişi vardı. Sıralarına
girip beklediler. Beklerken robotun verdiği belgeleri
okudular. Duvadeel jemmiesi insanların özgürlüklerinin ancak başarıyla
sağlanabileceğini, ve başarılı olmanın insanın temel ihtiyaçlarından
biri olduğuna inanan bir gruptu. Zaib bunu okumaya başladığında,
gerçekten de kendine yakın hissetti. Felsefelerimiz çok
benziyor. Jemmie başarılı insanların oluşturduğu bir gruptu
sanırım. Kulüp gibi bir şey. 

Sjacin da jemmie'nin ne olduğuna bakarken, Hemriaton'un insanların
birbirleri için yaşayan canlılar olduğuna inanan bir topluluk olduğunu
öğrendi. Bu da ona yakın geldi. Evet, burada anlatılanlar kendinin de
tasvip ettiği şeylerdi. Demek ki android bizi sorguya çekerken aslında
kim olduğumuz anlamaya çalışıyormuş.

Ancak ikisinin de anlamayadığı şey şu idi. Neden bu, daha ülkeye girer
girmez karar verilmesi gereken bir şey? Nasıl oluyor da bu kadar
önemli oluyor?

Sıra kendilerine geldiğinde önce bu soru cevaplandı. Biraz öncekinden
pek farklı olmayan, sadece ses tonu biraz daha dalgalı sayılabilecek
bir robot onlara Zerkubia'da jemmie kurumunun öneminden ve insanların
hayatlarındaki yerinden bahsetti. Herkesin bir (ve tek bir) jemmiesi
vardı. Jemmielerin mensuplarının nasıl yaşayacağı konusunda söz
hakları mevcuttu. Her ikisi de, ayrı ayrı masalarda bunun özgürlüklere
aykırı olduğunu düşündüler. Her ikisine de sanki bu düşüncelerini
okuyormuş gibi robotlar şu cevabı verdi: 

 Batı ülkelerinden gelenler, orada alıştıkları tarzda bir özgürlük
 olmadığını ve insanların hayatlarına daha çok karışıldığını
 düşünüyor. Bu doğru değil. Jemmielerin pek çoğu mensuplarının
 hayatına batı ülkelerindeki toplum kadar karışmaz. Ancak karıştıkları
 yerde de, bunun yazılı bir kural olması ve fertçe kabul edilmesi
 şartı aranır. Eğer jemmie kabul edebileceğinizden fazla hayatınıza
 dahil oluyorsa veya onun hayatınıza dahil olmas biçiminden hoşnut
 değilseniz, kolayca değiştirmek elinizdedir. 

Zaib *başka neler var* diyecek oldu, robot *gözlüğünüze bu yılın
kataloğunu gönderiyorum* dedi ve dosyayı yükledi. Ülkede onaltıbini
aşkın jemmie vardı. Zaib şaşkınlıkla, *sanırım burada hepsine masa
kurmadınız* diyecek oldu, robot, *hayır, sadece yeterince büyük ve
dışarıdan gelenleri kabul eden jemmielerin masası vardır*
dedi. *Yeterince büyük derken?*, sanki karşısında bir insan varmış
gibi tonlamayla sormuştu sorusunu, *yirmibin kişinin üzerinde ve
burada bulunmak için kira ödeyebilecek olanlardan seçiyoruz* diye bir
cevap aldı.

*Yani ben, yirmibin farklı insanla aynı toplulukta mıyım?* diye sordu,
*hayır, sizin jemmieniz daha büyük, ikiyüzonbin kişilik bir topluluktasınız* diye cevap verdi robot. Zaib güldü. 

-- *Ben de küçük bir kulüp gibi bir şey düşünmüştüm.*

-- *Hayır, öyleleri de var, ancak Duvadeel buranın ortalama liberallerinin bulunduğu bir topluluktur. Profesyonel liberaller.*

-- *Benim gibi yani*

-- Profilleme başarımız çok yüksektir. Bir yabancının atandığı topluluktan memnun kalmaması çok nadir rastlanır bir durum.

-- Peki, bunun bana ne avantajları var?

-- Jemmie toplantılarına katılabilirsiniz, jemmie sizden kanunlara tam
 bir uyum bekler, ayrıca çalıştığınız ve yaşadığınız yerlerde
 insanlara herhangi bir şekilde ayrımcılık yapamazsınız. Jemmie sizden
 herkese saygı bekler. Dinen en fazla deist olduğunuz kabul edilir,
 pek çoğu tanrı sorusunun pek önemli olmadığını düşünen Apatheist veya
 inanmayışlarını gösterme ihtiyacı duymayan *zayıf ateistlerdir.*
 Sanırım siz de böylesiniz.

-- Evet. 

-- Çeşitli okulları ve etkinlikleri var. Spor kulübü var, bazı
 kursları var. Başarı üzerine odaklı bir jemmiedir bu. 

-- Arasam bulamazdım herhalde böyle bir şey. 

-- Evet. Jemmienin sizden beklediği pek fazla şey yok. Dış ülkelerden
 gelen liberalleri genelde bu jemmieye gönderiyorlar. *Süreç* sizin
 için bu jemmieye bir ödeme yapar.

-- Süreç?

-- Sizin tabirinizle *devlet.* 

-- Ha, evet. Görmüştüm. Siz *devlet* demiyorsunuz. Zerkubcadaki anlamı
 biraz farklıymış.

-- Aslında devletin anlamı sizdekiyle aynı, ancak biz onun bizden ayrı
 ve statik olduğunu düşünmeyiz. *Süreç* deyince onun daha dinamik ve
 bizimle alakalı olduğunu anlıyoruz. Aradaki fark bu.

-- Hmm. 

-- Ödemeniz ülkede kaldığınız sürece Zerkub vatandaşlarıyla aynı
 seviyede. Ancak vizeniz biterse ödemeler de biter. Bu durumda henüz
 dışarı çıkmadıysanız jemmieniz sizi teslim etmekle yükümlü. 

-- Bunu nasıl yapabilirler?

-- Tecrübe etmenizi tavsiye etmem. Zerkubia'da hemen bütün insanlar ve
 androidlerin çok önemli bir kısmı istihbaratçıdır. Vizeniz bitince
 hala kalmak istiyorsanız, jemmiyeninizin yabancı kişiler bölümüne
 veya vize kontrol idaresine başvurabilirsiniz.

-- Üç ay sürem var değil mi? Daha uzatmak isteyeceğimi sanmıyorum. 

-- Bunu söyleyen on kişiden sekizi kalmaya devam etmek istiyor. On
 kişiden ikisi vatandaşlık başvurusu yapıyor her gün. 

-- Hayır, ben...

-- Siz farklısınız. 

-- Evet. 

-- İyi günler dilerim. Zerkubia'ya hoşgeldiniz. 

Sjacin da benzer bir diyalogla ülkeye giriş yaptı. Bir robotla
konuşmanın bu kadar doğal olacağını düşünmemişti, ancak bir yandan da
tereddütlerini belli etmek istemediği için dilini tutmak zorunda
kaldı. Jemmiyenin robot temsilcisi ona çok açıklama
yapmadı. Gidecekleri belli başlı şehirlerde bilgi alabilecekleri
adresler verdi, jemmiyenin dikkat ettiği kuralları paylaştı ve
uyuşturucu kullanımının bildirilmesi gerektiğini söyledi. Her iki
jemmiye de mensuplarının hafif psikosomatik ilaç kullanımını mazur
görüyordu, ancak bu da ilaç kullandığınızı herkesin bilmesi anlamına
geliyordu.

Havaalanından çıkışta bir taksiye bindiler. Ülkelerindeki gibi 10 km
menzil sınırı olmadığı için sadece etrafı seyrettiler. Akşam onları
ülkeye davet eden arkadaşlarından biriyle buluşacaklardı.

Otelde yine bir çok robot karşıladı onları. Valizlerini robotlar
taşıdı. Resepsiyonda bir insan çalışıyordu ve anlaşıldığı kadarıyla
asıl görevi, otelin insan çalıştıracak kadar kaliteli olduğunu
göstermekti. Gelenlere hoşgeldiniz diyor, istediklerini robotlara
söylüyor ve önündeki ekrana yazıyor ve geri kalan zamanda
gülümsüyordu. *Senin ilaçlardan içmiş* dedi Sjacin. 

*Seninkilerden içmediği kesin* dedi Zaib. Batı'daki yeni moda, hafif
 derecede sıkıntı veren ve uykuda kabus gösteren ilaçlardı. Sjacin
 bunlardan kullanıyordu ve ayık yaşantısının bu sayede daha iyi
 olduğunu iddia ediyordu. Zaib ise klasik somatiklerden
 kullanıyordu, daha, bir daha, bir daha. İşte kullanmak yasaktı ama
 asıl iş yaparken gerekiyordu ilaçlar. Resepsiyondaki kadının da bir
 şeyler içtiğini düşünmelerinin sebebi buydu.

Kadın onlarla da konuştu. Onlara odalarına bir robot eşliğinde
gönderdi. Bu robot pek konuşkan değildi, sanırım sadece ne
konuştuğumuzu anlaması için yapmışlar. 

Robotların en iyi tarafı hangi dilde konuşursanız konuşun sizi
anlamalarıydı. Eskisi gibi çok fazla dil yoktu dünyada, 100-120 dil
kaldığından bahsediliyordu. Bu robotlar bunların hepsini anlayabiliyor
olmalıydılar. İnsanların da konuşmayı anında çeviren araçları vardı. 

Konvansiyon ülkelerinde robotların konuşma kapasitesi yüz kelimeyle
sınırlanmak zorundaydı. Bundan fazlasını anlamalarına müsaade
edilmiyordu. Bu da bir robotun sadece bir iş yapabilmesi anlamına
geliyordu. Yapacağı işle ilgili yüz kelimeden fazlası olmadığı için,
böyle her dili anlayan ve muhtemelen her dilde en az onbin kelime
bilen bu robotların nasıl olup da isyan etmediğini hala
anlayamıyorlardı. Zerkubia'da robotların serbest olduğunu duymuşlardı
ancak bu tahayyül edemedikleri serbestliğin nasıl mümkün olabildiğini
ve kendi ülkelerinde neden mümkün olmadığını sordular.

Odalarında biraz dinlendiler. Akşam çabuk geldi. 


