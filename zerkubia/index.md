

Dünyayı değiştirmeye çalışanlar, onu öğrenmek zorundadır. Hayatını değiştirmeye
çalışanlar, önce yaşamayı öğrenmek zorundadır. İnsanın kendini tanıması, hayatı
boyu sürer, bunun için dost ve düşman sahibi olması, düşmesi ve kalkması,
bilmesi ve bildiklerini unutması gerekir. 

Benim hayatım da böyle geçti. İlk yirmi yılını artık olaylarını değil, sadece
duygularını hatırladığım bir maceralarda yitirdim. Onların bana çizdiği yolun,
*eski dünya* dediğimiz, kimsenin hatırlamak istemediği zamanlarda beni bir
köleye dönüştürmekten başka bir yere götürmediğini farkettiğimde, bütün
bağlarımı kesip, hiç bilmediğim bir yere, Zerkubia'ya gitmeye karar vermiştim. 

Zerkubia artık hepimiz için *bilinen* ve *özenilen* bir yer, *yeni dünyanın
merkezi* ama o zamanlar, henüz ücra köşeydi. Kimsenin umursamadığı, dikkate
almadığı. Büyük Çöküş'ün öncesinde kimse kimseyi umursamazdı zaten. 

Benim maceram bir yandan da Zerkubia'nın Dünya'yı değiştirme sürecini
anlatır. Onun nasıl kurulduğunu, sömürüldüğü yüzlerce yıllık sürede insanların
nasıl bir dünyada yaşadıkları. Şimdi bize doğal gelen pek çok kavram, Büyük
Çöküş öncesinde yoktu, o zamanlar insanlara başka şeyler doğal geliyordu. 

Bunların başında *mülk* vardı mesela. Eski dünyada insanların vazgeçilmez
hakları, *can* değil *maldı*. Çünkü insanlar mal için birbirini
öldürür, onun için başkasının hayatını karartır, sınırsız bir tüketme ve
kullanma hakkı olduğuna inanırlardı. Büyük Çöküşü hazırlayan girdap da
bunun üzerine bina edilmişlerdi. *Kapitalizm* dedikleri ve bize şu sıra eski
dinler kadar anlamsız gelen bir fikir, *Kapital* denen ve temerküz edilmiş
paradan başka bir şey olmayan bir kavram etrafına kurulmuş bir *medeniyet*. 

O zamanları anlatırken, şimdi torunlarıma tarih dersi veriyormuş gibi anlatmak
istemiyorum. Ben o günleri yaşadım, insanların birbirine köle olduğu ve evine
ekmek götürmek için çalışmak *zorunda* olduğu zamanları. İnsanlar şimdilerde
*yaşam hakkını* mesela *yemek bulma hakkı* olarak anlıyor. *Yaşama hakkı vardır*
dediğimizde, onun bir şekilde beslenmesini ve hayatını idame ettirecek kadar
ihtiyaçlarının karşılanmasın anlıyor ama o zamanlar sadece *öldürülmemeyi*
anlıyordu. Ne kadar vahşice olduğunu bilemezsiniz. 

Dediğim gibi bu bir tarih kitabı değil, ben sadece bu yıllar içinde hayatı
değişmiş ve bunu da önce ülke değiştirmiş, sonra dünyanın Büyük Çöküşüne ve
yeniden filizlenmesine tanık olmuş biri gibi anlatmak istiyorum. Anlattıklarımın
önemli bir bölümü kişisel gözlem olacaktır, ancak içinde tarihi malzeme de
bulunacaktır çünkü Büyük Çöküş esnasında insanların tarihleri de önemli ölçüde
kayboldu. Elimizde okuyamadığımız elektronik enkazlar dolusu bilgi var ama
hafızalarımız bomboş. Bu durum benim gibi yaşlıların anlattıklarını da önemli
hale getiriyor. 

İlk yirmi yılımı bir *Kapitalist* ülkede geçirdim. Babam bir *yazılım işçisi*
idi, bilgisayarlara program üretiyordu. Bu sayede maddi durumumuz (yani
kazancımız) çevremizdekilerin çoğundan daha iyiydi. Buna mukabil babamı bazı
haftalar hiç göremezdim. Annem de bir ofis işi yapıyordu, gidip yüksek katlı bir
binadaki bir ofiste çalışıyordu. Onunla da ilişkimin pek normal, anne oğul
ilişkisi olmadığını hatırlıyorum. Daha doğrusu şimdiki gibi, benim çocuklarıma
ayırdığım gibi bir zaman ayırma imkanları yoktu çünkü toplumdaki konumumuz, *hayat standardımız* onlara çalışmayı zorunlu kılıyordu. 

Etrafımızdaki herkes böyleydi. İşi olmayanların ayıplandığı bir dünyada
yaşıyorduk. Ben de babamınkine benzer bir eğitim almaya karar verdim. *Robotik*
alanında öğrenim görmeye başladım. O zamanlar, otonom makinelerin artık
dünyayı ele geçirmeye başladıkları zamanlardı. Robotik çok revaçta bir
alandı. 

Ancak okulun üçüncü sınıfında robotların insanlık için ne kadar tehlikeli
olduğunu söyleyen bir yazı okudum. LEVDAT adında bir örgüt yazmıştı, kısaltmanın ne
anlama geldiğini hatırlamıyorum ama gençler arasında çok taraftar bulmuştu çünkü
insanlar robotlar yüzünden işsiz kalıyorlardı. Sokaklarda robotlara karşı gösteriler
yapılıyor ve bunları çeşitli kimyasal gazlarla yine robotlar dağıtıyordu. 

Ben de bu grupla tanıştım. Okuduğum (o zamanki adıyla) *üniversite* önemli bir
Robotik araştırma merkeziydi ve örgüt benim bu araştırmaları durduracak ve
insanlara robotların yaptıklarını anlatacak eylemler yapabileceğimi düşündü. Bu
bana da heyecan verdi. 

LEVDAT'ın karanlık tarafıyla tanışmam altı ayımı aldı. Bana bazı profesörlerin
odalarına bomba koymam karşılığı hayat boyu koruma sözü verdiler. Onların
korumasını ne kadar işe yarayacağından emin değildim ama o zamana kadar ateşli
bir robot düşmanı olmuştum ve en kötü ihtimalle ülkeden kaçabileceğimi
düşündüm. 

Bana verdikleri bombaları profesörlerin odalarına koydum ama patlamadılar. Daha
sonra öğrendiğime göre LEVDAT zaten devlet tarafından robotlara karşı muhalefeti
örgütlemek için kurulmuş ve benim gibi ateşli gençleri kısa yoldan mimlemek ve
yurtdışına göndermek için örgütlenmiş paravan bir gereçti. Eylemin başarısız
olduğunu gören *üstlerim* benden deşifre olduğumu ve hemen ülkeyi terketmem
gerektiğini söylediler ve ben de apar topar, beni bulmalarının en zor ülke
olduğunu düşündüğüm Zerkubia'ya koştum. 

Dünya o zamanlar şimdiki kadar küçük değildi. Yine aynı uçaklar vardı ama
insanların dünyanın diğer ülkelerine ulaşması şimdiki gibi sadece kendi
iradelerine kalmıyordu. Ülkeler, o zamanki adlarıyla *ulus devletler* dışarıdan
birilerini almakta son derece nazlıydılar. 

Gidişim bu sebeple *gayrıresmi* (kayıtdışı) oldu. Zerkubia'da kayıtdışı
yaşamanın hem zor, hem anlamsız olduğunu bilmiyordum. Deniz yoluyla bir kasabaya
çıktığımda, kendimi dilini bilmediğim bu dünyada birkaç gün içinde ölecekmişim
gibi hissettim. Zerkubia'nın meşhur *mülteci kampları* o zamanlar henüz hayata
geçmemişti, çünkü dünya düzeninde önemli bir değişiklik yoktu. 

Alıştığım dünyada *evsiz* adı verilen bir grup insan yaşardı, bunların
barınakları yoktu, bir evleri yoktu ve sokakta yaşarlardı. Ben de böyle
olacağımı düşündüm. İnsanların bana yemek vereceklerini hayal
ediyordum. Yaşadığım dünyada sokak köşelerinde iki üç evsiz bulunurdu, burada da
öyle bir hayat bekliyordum ama korka korka sokaklarında dolaştığım bu onbin
kişilik kasabada dilenen kimseye rastlamadım. Onlardan biri gibi yapmak zor
olmayacaktı, ne diyorlarsa onu derdim ve bana verecekleri üç beş kuruşla bir
süre idare ederdim ama taklit edecek kadar bile dilenci göremedim. 

Bu da benim Zerkubia'da zaman içinde çok yaşayacağım şoklardan ilkini
getirdi. Dilenci olmayan bir dünyaydı burası, insanların *zengin* gibi bir
halleri yoktu, ne de olsa taşradaydım, zengin olmalarını da beklemiyordum ama
burada *fakir* de yoktu. 

İlk iki gün yanımdaki az miktar yiyecekle idare ettim. Bir de ufak Zerkubca
kitabım vardı, ondan tabelaları öğrendim ve yavaş yavaş konuşma alıştırmaları
yapmaya başladım. Kasabanın ortasındaki parkta ve ilk geldiğim kumsalda uyudum
ama hayatın böyle geçmeyeceği aşikardı. Burada dilenci olmadığına göre, başka
bir yoldan yardım bulmalıydım. 

Dünyamda insanların alışveriş için gittikleri *supermarket* adı verilen yerler
vardı, içlerinde binlerce çeşit ürün olur, insanlar çalışmadıkları zamanlarda
onların yolunu tutar ve ihtiyaç duydukları şeyleri alırlardı. Şimdi de benzer
yerler var, ancak Zerkubia'da *ihtiyaçhane* adı verilen ve insanların gidip,
ihtiyaçlarını ücretsiz temin ettikleri yerler olduğunu ben kasabaya ilk çıktığım
zamanlarda bilmiyordum. *İhtiyaçhane* yazısını okumayı söktüğümde, bunlardan
birinin kapısını gözleyip, girip çıkan insanlardan bir şeyler istemeye karar
verdim. 

Orta yaşlı bir adama yaklaşıp, elindeki torbadan bir peynir kalıbını işaret
ettiğimi ve kırık Zerkubcamla *bana verir misin?* dediğimi hatırlıyorum. Adamın
gözlerindeki şaşkınlığı hayatım boyunca unutamayacağım. Bana *içerden
alabilirsin* dediğini hatırlıyorum. *Alabilirsin* bende sadece *para* çağrışımı
yaptığı ve param olmadığı için bakışlarımı *ihtiyaçhaneye* dikip ağladığımı
hatırlıyorum.

Bunu birkaç kişi üzerinde daha deneyip benzer tepkiler aldıktan sonra, iri yarı
bir adam yanıma gelip, *benimle gel* dedi. Adam iriyarıydı ama bende bir korku
meydana getirmedi. Ben de bana yiyecek vereceğini düşünerek onu takip
ettim. Giderken konuşmadık ama kasabanın merkezinde kapısında *Güvenlik İşleri*
yazan bir binaya girerken ayıktım. Bizde üniformalı oldukları için
tanıyamamıştım, bu adam bana iyilik etmeye değil, tutuklamaya gelmişti. 

Beni bir odaya alıp, yiyecek getirdiler. Günlerdir yediğim en iyi yemek olduğunu
hatırlıyorum. Benimle konuşmak için bir mütercim aramış ve indikten sonra üç
kelimeden fazla konuştuğum ilk insan olan *Zain'i* bulmuşlar. 

Zain kapıdan girip selam verdiğinde kendimi kurtulmuş hissettim. Son günlerin
arayışları sadece onun içinmiş ve aslında aradığım sevgiliye bir karakol
binasında, önümdeki yiyeceği aşkla kemirirken ulaşmak kaderimmiş gibi bir
his. Bu hissi bozan benim tuhaf bakışlarıma anlam veremediğini gösteren,
*hoşgeldiniz, şu an tutuklusunuz*  diye söze girmesi oldu. 

Kendimi hiç de tutuklanmış gibi hissetmiyordum. Kendimi uzun zamandır, belki
LEVDAT'a katıldığımdan beri ilk defa bu kadar rahatlamış
hissediyordum. *Zerkubia tutuklularına iyi davranıyor* dedim.

Güldü, *evet, sizden daha iyi davrandıklarına şüphem yok. Ancak görüldüğü
kadarıyla yanınızda herhangi bir belge yok ve bu önemli bir problem*
dedi. Güldüm. *Önemli, evet.* dedim. 

- *Sanırım kaçak geldiniz* 

- *Sanırım öyle oldu*

- *Ne zaman geldiniz?* 

- *İki veya üç gün önce, sanırım iki* dedim. 

- *Sizi kim getirdi?* 

- *Hmm, adını sormak aklıma gelmedi* dedim. 

Zain suratını astı, yanındaki polislere iki üç cümle bir şeyler söyledi. 

- *Buraya ne için geldiniz?*

- *Kaçtım. Ülkemden kaçtım.* dedim. 

- *Neden kaçtınız?*

O an aklımda daha önceden bu sorguya ilişkin cevapları neden oluşturmadığıma
dair kendime kızdım. Bombalama olayını aynen anlatacak olsam, kendimi ele
verecek ve beni eve postalamalarına yol açacaktım. Geri verilirsem, itiraf etmiş
sayıldığım bombalamalar için yargılanacaktım. Bunları düşünürken ağzım açık
kalmış olacak ki, Zain tekrar sordu: 

- *Neden kaçtınız?*

- *Siyasi sebeplerden. Sığınmak istiyorum. Kapitalizm'e ve onun robotlaştırdığı
  sisteme isyan etmek için kaçtım.*
  
Zain güldü. Polislere dönüp gülerek bir şey anlattı. Sonra bana dönüp

- *Burada sizin gibilere ne diyoruz, biliyor musunuz?* dedi, 

- *Hayır, özel bir ismimiz olduğunu bilmiyordum* dedim. 

Hala gülüyordu. 

- *Ts'anepsi* dedi. 

- *Ha* dedim. 

- *Ts'apnepsi, yani suyu boşuna geçenler.* 

- *Boşuna mı?*

- *Boşuna çünkü geri gönderileceksiniz, bizde siyasi sığınma yok, dahası böyle
  yaparak durumunuzu zorlaştırmışsınız* dedi. *Ülkenizde idam olmadığına göre,
  döndüğünüzde hayati tehlikeniz yok, suçunuz neyse, onun cezasını almanız da
  sorun değil* dedi. 
  
- *Ama hayati tehlike...* diyecek oldum ama biliyordum ki, gerçekten
  yoktu. Cezalar artık genelde kimyasal yoluyla infaz ediliyordu. Çoğunlukla
  elektronik kelepçe ve uyuşturucu yoluyla. Öldürmeyip süründürerek.
  
- *Olmadığını biliyorsunuz. Dahası her ne kadar Zerkubia'nın resmi olarak
  suçluların iadesi anlaşması yoksa da, sizin gibi kaçakların iadesini
  gayrıresmi yoldan gerçekleştiriyoruz.* dedi.
  
- *Ben Kapitalist sisteme karşı savaşıyorum, robotların olmadığı bir dünya için
  savaşıyorum* dedim. *Bir robotik öğrencisiyim, beni iade edemezsiniz* 
  
Yine yanındaki polislere dönüp bir şeyler anlattı. 

- *Bizde de robotlar var ve robotlara karşı neden savaştığınızı anlamadım ama
  bunun bir önemi olacağını da sanmıyorum* dedi. 
  
Kendimi bitkin hissediyordum. Söyleyeceğim ve beni iadeden kurtaracak bir bahane
arıyordum. Bunu Zain'e söyletmek istedim. 

- *Burada yaşama imkanım yok mu, göçmenlere karşı iyi davrandığınızı okumuştum*
  dedim. 
  
- *Evet, göçmen politikamız çoğu ülkeninkinden iyidir ama normal yollardan
  başvuranlar için, sizin gibi kaçak gelenler için değil*
  
- *Peki beni iade ettiğinizde yeniden başvurma imkanım var mı?* dedim. 

- *Sanmıyorum* dedi. 

Konunun doğrusunu anlatmanın daha iyi olabileceğini ve Zain'in bana fikir
verebileceğini düşündüm.

- *Ben, bir olaya karıştım ben. Üniversitemdeki profesörlere karşı bir bomba,
  ama patlamadı, kimse ölmedi, bunun için kaçtım ve beni iade ederseniz tüm
  hayatım mahvolur. Zerkubia'da da robotlar olduğunu biliyorum ama bizdeki kadar
  kontrol onların elinde değil, yani, robotların.*
  
Zain dinliyordu. 

- *LEVDAT adındaki bir örgütü biliyor olmalısınız, robotlara karşı savaşan
  örgüt. Ben onların üyesiyim.*
  
LEVDAT kelimesinin Zain'de değil ama polislerin birinde değişiklik yaptığını
farkettim. Adam Zain'e bir şeyler söyledi. 

- *Bunu bilmiyorum, yasadışı örgütler ilgi alanıma girmiyor* dedi. 

- *Yani biz Zerkubia'nın ideallerine göre yaşamak isteyen insanlarız ama bizi
  robotlar yönetiyor, onlara isyan ediyoruz* dedim.
  
Zain yeniden güldü. 

- *Zerkubia'nın idealleri hakkında ne biliyorsunuz?* dedi. 

O an okuduğum iki üç yazı dışında bir şey bilmediğimi ve aslında bizim
anladığımız anlamda *robotsuz ülke* olmadığını farkettim. 

- *Siz robotlara karşı savaştığınızı düşünüyorsunuz, onların iş hayatındaki
  yerini sorguladığınızı falan. Böyle eğilimlerin olduğunu okumuştum ama
  bunların kime ne faydası var, robotlar gidince yerine ne gelecek?*
  
- *İnsanlar* dedim. 

- *Hayır, insanlar değil, çünkü eğer robotların yaptığı işi insanlar yapsaydı,
  zaten robotlara ihtiyaç kalmazdı* dedi. 
  
Söyleyecek bir şey kalmamıştı, karşımdakileri burada kalmam konusunda ikna etmem
imkansız görünüyordu. Zain polislerle tekrar konuştu ve çıkmaya
hazırlandı. Sonra polislerden LEVDAT dediğimde ilgilenen ona bir şeyler daha
sordu, Zain dönüp,

- *Seni uzun sorguya almak istiyorlar, kabul ediyor musun?* dedi. 

- *Nasıl uzun?*

- *Yani bir iki hafta sürebilir, hemen sınırdışı etmek yerine biraz daha
  konuşacağız herhalde* dedi. 
  
- *Siz mi geleceksiniz?*

- *Sanırım evet, bir şey çıkacağını sanmıyorum ama saat ücretini düşününce
  uygun geldi bana da* dedi gülerek. 
  
Beni hapse atacaklarını düşünürken, ayak bileğime çıkaramayacağım bir *halhal*
taktılar ve bir kart verdiler. Zain, *her gün buraya gelmen gerek, seninle
öğleden sonra ikide buluşacağız, ihtiyaçlarını yakalandığın dükkandan temin
edebilirsin bu kartlar, sanırım şimdiye kadar konakladığın gibi
konaklayabilirsin* dedi.

- *Serbest miyim?*

- *Bizde serbest böyle olmaz* dedi ayağıma işaret ederek. 

- *Hapse atılmayacak mıyım?*

- *O kadar önemli bir suçlu olduğunu düşünmüyorlar* dedi. 

Beni getiren iriyarı adam tekrar gelip beni dışarı çıkardı ve arkamdan el
salladı. *Demek benim yeterince önemli bir suçlu olmadığımı düşünüyorlar*
dedim. 

Bir hafta boyunca *Güvenlik İşlerine* gidip, kendimi sorgulattım. Zain gelip,
hayatımın en ince ayrıntılarını sorardı. Sonradan anladığım kadarıyla bu bir
hafta beni izlemişler ve nerelere gittiğimi, kimlerle konuştuğumu, daha doğrusu
konuşmadığımı gözlemişler. Kelepçem onlara haber veriyormuş ve mikrofon da
varmış konuşmalarımı izleyecek. Bir hafta sonra Zain, 

- *Seni iade edip etmeme konusunda yüksek makamlarla konuşacaklar, bir haftada
  belli olur* dedi. 
  
- *Belli değil mi?* dedim. 

- *Sanırım mesleğin ve yeteneklerin Zerkubia'ya faydalı olabileceğini
  gösteriyor. Ayrıca ailen ve geçmişin hakkında geldiğin yerde de araştırma
  yapıldı ve söylediklerinle çelişen bir bilgiye rastlanmadı. Seni şaşkın ördek
   sınıfına sokabilirler.*
  
- *O nedir?* 

- *Zerkubia hakkında bilgisi olmadığından kaçak gelenler. Bunlara genelde bir
  çalışma cezası verilir, başkalarının yapmak istemediği işler. Ne kadar oluyor
  bilmiyorum ama iki yıldan az değil. Bir süre çalıştıktan sonra vatandaşlık
  hakları verilir.*
  
- *Neden böyle bir imkan olduğunu söylemedin?* dedim. 

- *Senin onların düşündüğü kadar zararsız olmadığını düşünüyorum da ondan* dedi
  gülümseyerek. 
  
İlk gün anlattığım olayı tam aktarmadığını hatırladım. *Bombalama olayını
anlatmadın, değil mi?* dedim. Sadece güldü. 

- *İyi bir insan olduğunun farkındayım ama saçma ideallere inanıyorsun ve bu
  seni zararlı bir kişiliğe dönüştürüyor. Kendine daha iyi idealler bulduğunda,
  dünyaya da daha faydalı bir insan olacağına eminim* dedi. 
  
Bunu o zaman anlamamıştım. Zain'in beni *eğitilebilir* gördüğünü ve üst
makamlara da böyle rapor ettiğini düşünüyorum şimdi.

Zerkubia bir *ideoloji* devletiydi. İdeolojiyi biz tahfif ederek, küçümseyerek
kullanırız. İnsanların somut gerçeklerden kaçmasının *öteki adı* olarak. Bunun
sebebi Kapitalizm'den önceki ideolojilerin, buna dinler de dahil, insanlar
hakkında beklenti sunması ve onları olmadıkları bir kimliğe büründürmeye
çalışması olduğunu görüyorum şimdi. Kapitalizm bize insanın tek gerçek
ihtiyacının *tüketim* olduğunu ve ihtiyaçları karşılandığı sürece mutlu
olacağını *öğretmişti.* Zerkubia ise bugün *Postkapitalist* dediğimiz toplumun
ilk örneği olarak, onun *başarılı* olduğu alanları taklit etmekte beis
görmüyordu. 

Bir hafta sonra tekrar Güvenlik İşlerine çağrıldım ve bana kaçak giriş sebebiyle
cezalandıracaklarını ancak ülkemden bir iade talebi olmadığı sürece iade
etmeyeceklerini söylediler. Otuz ay bir robot fabrikasında *mecburi işçi* olarak
çalışacaktım, bu sürede kelepçem çıkmayacak ve her hafta *Yerleşiklik Bürosu*
tarafından kurs görecektim. Altı ay içinde Zerkubca öğrenmem bekleniyordu. 

Bunu bana söylediklerinde ne kadar sevindiğimi hatırlıyorum. Sadece
*vatandaşlık* değil, *iş* de vermişlerdi. Zain söylediklerini tercüme ederken
kendimi onun boynuna atılıp sarılmamak için zor tuttum. Polislerin anlattıkları
bittiğinde bana neden bu kadar sevindiğimi sordu, *neredeyse tutsaksın* dedi,
*otuz ay süresince tutuklusun.* 

*Bizde tutuklulara böyle davranmıyorlar* dedim, kendimi bütün o geçmişi, LEVDAT
da dahil Kapitalizm'in getirdiği bütün dünyayı bırakmış gibi
hissediyordum. Yeniden doğmuş gibiydim. Kaçak geldiğim bu ülkede kendimi
misafirden öte bir yerlerde gördüğüme inanmaktan güçlük çekiyordum. 

O zamandan beri ne zaman kendimi depresyona girecek gibi hissetsem, ikinci
doğuşum saydığım bu olayı hatırlarım. Oradaki sevincim senelerdir sürüyor ve
sadece çocuklarımın doğumunda biraz gölgelenmiş hissettim, ancak çocuklarımın
doğumundaki sevincim büyüdükçe azaldığı halde, *Zerkubia'daki doğuşum*
hafızamdan asla silinmedi. 

*Seninle bir şeyler yemek istiyorum* dedim Zain'e. Aklıma gelince buruldum,
*param yok ama yine de istiyorum* dedim. O güldü, *bu seferki benden olsun ama
seni muhtemelen bir daha göremeyeceğim, çünkü robotik mühendisliği yapmanı
bekleyecekler ve o da daha büyük bir şehre gitmen demek* dedi. *Olsun, ben
gelir seni görürüm* dedim. *Otuz ay sonra* dedi. *Otuz ay sonra, tamam* dedim. 

Zerkubb'ların balkabaklı bir keki varmış, o zamanlar günlük bir içecek sayılan kahveyle
beraber yerlerdi. Keki *standart* gördüklerini anlattı, *standart* orada
*ücretsiz* demek ama *kahve* ücretsiz değildi ve *kafe* de. *Kafeler* genelde
saatlik masa ücreti alıyor, kahve ve çayı da ücrete dahil kabul ediyordu. O
zamanlar çok tuhaf gelmişti, *1 saat x 2 kişi 4 sester* yazan bir hesap.

Zain'in dediği gibi beni ertesi gün Nisyubb isimli başka bir şehre
gönderdiler. Nisyubb Güvenlik İşlerinden iki kişi gelip beni aldı. Anladığım
kadarıyla Robotik konusunda işçi ihtiyacı duyan şirketler devlete bildiriyor,
devlet de benim gibi kaçakları salıvermiyordu. Evde kalsam iş bulacağım meçhuldü
ama burada çalışayım diye bana vatandaşlık bile vermişlerdi.

Çalışmaya başlayınca hayat da akmaya başladı. İlk haftalarda dil ve şehri
bilmeyişin geldiği acemilik kendini emin bir sakinliğe
bıraktı. İlk haftalarda bir de kurs gördüm, temel Zerkubcam gelişti. Güzel bir
dildi bu, dili bilmezken duyduğum o kabalık yerini yeni anlamlardan kesilmiş bir dünyaya bıraktı. 

Yerelleştirme İşleri benimle her hafta konuşuyordu. Dört ay sonunda Zerkubca
şartını sağladığımı söylediler. Artık sadece suç işlememem yeterliydi
Zerkubia'da kalmak için. 

Bu beş ay süresince evi hiç aramadım. Anne babamın
pek umurlarında olmadığımı biliyordum ama beş ay boyunca merak
etmemiş olmaları zordu. Onlara bir elektronik mektupla, Zerkubia'ya gelmem
gerektiğini, burada yaşamaya başladığımı ve iyi olduğumu özetledim. İkisinden de
özel bir ilgi beklemiyordum, annem bana kendisini ne kadar üzdüğümü ve merak
ettiğini anlatan bir mektup yazdı, babam, LEVDAT dolayısıyla arandığımı, beni
evlatlıktan reddettiğini anlattı. Bu kelime ne kadar uzak gelmişti o an. 

Beni arıyorlarsa, burada olduğumu bilmeleri iyi olmamıştır diye düşündüm ama o
zamanlar Zerkubia'nın LEVDAT'tan gelenleri iade etmeyi reddettiğini
bilmiyordum. Paravan bir örgüt olduğunu, isyancıları provoke etmek için
kurulduğunu biliyorlardı ve aransa da *bizde yok* diyorlardı. Babam gidip beni
ele vermediği sürece beni burada aramayacaklardı. 

Babam da beni ele vermedi, çünkü zaten ilerlemiş bir kanserle savaşıyordu ve
mektubumdan kısa süre sonra öldüğünü öğrendim. 

Robotlarla ilgili çalışmalardan kaçıp, bir Robot fabrikasında robotlara *İnsanî
Anlambilim* anlatmak üzere çalışmak, bana kaderin oynadığı komik oyunlardan
biridir. Bu alanda robotların dünyamızı bizim gibi görmesine çalışıyorduk. Ancak
bunu eskilerin ve bizim ülkemizde yaptığımız gibi, *mühendislik* yoluyla değil,
*organik* şekilde üretmeye çalışıyorduk. İnsan nasıl bir anlama sürecinden
geçiyor ve robotlar bizi nasıl anlar, esprilerimize nasıl güler, iletişimimiz
nasıl daha doğal olur gibi bir sorunla uğraşıyordum. Benim gibi Zerkubca
bilmeyen birinin bu konuda çalışmasının mümkün olmayacağını düşünmüştüm ama
anladığım kadarıyla tam da bunun için, Zerkubca'nın getirdiği bazı önyargıların
bende olmayacağını düşündükleri için bu işe seçilmiştim. 

Robotik konusunda *İnsanî Anlambilim* en geri kalmış alanlardan biriydi. Edebi
eserleri okuyup, bunları yorumlamak mesela hala bilgisayarların yapabileceği
işlerden değildi. Bu konuda çalışmaya başladıktan sonra eski rahatsızlığım nüksetmedi. Robotları insanlaştırmaya, onlara empati ve edebiyat öğretmeye çalışıyorduk. Bu da daha çok para kazanmak veya toplumu kontrol altına almak için robotların nasıl kullanılacağını soruşturmaktan başka bir şeydi.

Ayrıca dil engelini aşmaya başladığımda arkadaş edinmek için de fırsatlar doğmaya
başladı. Kendimi LEVDAT'a katılmama sebep olan tartışmalara tekrar başlarken
buldum, bu sefer daha sakindim ama, daha doğrusu beni ajite etmeye çalışan kimse
yoktu ve karşımdaki insanlara yaptığım işin nasıl olup da *ahlaki* olduğunu
konuşabiliyordum.

Juib ve Daise en sık konuştuğum iki arkadaşımdı. Aynı konu üzerinde çalışıyorduk, ikisi
de benden büyüktü, ben onların çırağı gibiydim. Neden kaçtığımı ilk onlarla
paylaşma fırsatım oldu ama *bombalama* kısmını anlatmadım, *bizde* dedim,
*robotlar çok etkin hale geldi, her şeyi onlar yönetiyor, paranın büyük kısmı
robotlarca yönetiliyor, askeriye öyle, hukuk bile yavaş yavaş onların eline
geçmeye başladı, bunun için kaçtım* dedim. 

Onlara ne sormak istediğimi anladılar. *Neden burada o kadar belirgin değil diye
mi soruyorsun?* dedi Juib. *Evet, burada da benzer teknolojiler var, belki bazı
konularda daha iyisi var ama kimse robotlardan şikayet etmiyor, nasıl?* dedim.

*Çünkü size robotların yönettiği söyleniyor ama yönetenler aslında o robotları
da yöneten insanlar* dedi doğrudan. 

*Tepelerinde birileri mi var yani?* dedim. 

*Yok mu?* dedi. 

*Büyük şirketlerden ve devletten bahsediyorum, kimsenin tek başına
yönetemeyeceği kadar büyük* 

İkisi de güldü. 

*Bütün organizasyonların insanlar tarafından yönetileceği neredeyse doğa kanunu
gibidir, burada da öyle, ama yöneten insanların sınırları daha belirli, sizde
sanırım robotları hedef gösterip, o düzenden menfaat sağlayanları gözden
uzaklaştırıyorlar.* dedi. 

*Gözden uzaklaştırıyorlar?*

*Değil mi? Yani bazı insanların düzenin sahibi olduğunu, o robotların koruduğu
düzenden menfaatdar olduğunu inkar edemezsin* 

*Evet, insanların çoğu memnun aslında* dedim. 

*Hayır, hayır, insanların çoğu memnun ama çoğunun kendi şartlarını
iyileştirme imkanı olmadığından öyle. Ahlaksız bir işbirliği var düzenle kendi
aralarında*

*Nasıl ahlaksız?*

*Düzenin devamından memnun olmak zorundalar zaten, başka şansları yok, onu
söylüyorum. Bu insanlardan bahsetmiyorum ama ben, oligarklardan bahsediyorum.*

Oligark kelimesini biz Zerkubia'daki yöneticiler gibi, Kapitalist dünyaya mensup
olmayan politikacılar için kullanırdık. Belki bir kült olduklarını ve tüm
zenginliği ve gücü kendi aralarında pay ettiklerini anlatırlardı
bize. Kapitalist düzen için de benzer bir tabirin kullanılması beni şaşırttı. 

*Bizde girişim özgürlüğü var, insanlar zengin olabilir* dedim. 

*Evet, sermaye eksiğini gidermek için insanötesi bir gayret veya zihin
gerektiren girişim özgürlüğü.* dedi 

Bu bende tuhaf bir etki yaptı. *İnsanüstü gayret* evet, bizde bu gerekliydi
çemberin dışına çıkmak için. 

*Robotlar önemli bir üretim aracı, belki dünyanın başından beri geliştirilmiş en
önemli üretim aracı ve onlara sahip olmak, pratikte daha evvelden bir kasta
sahip olmayı gerektiriyor.* dedi

*Olabilir ama alternatifi ne, sizde robotların yöneticileri veya sahipleri yok
mu?*

*Var, bizde de düzen aynı ama ekonomi sizinki kadar merkezden
yönetilmiyor. Kapitalist sistem oligopol oluştura oluştura güya antitezi olduğu
plancı ekonomilere dönüşmüş durumda. Tek farkı güya siyasi aktörlerle, ekonomik
aktörler birbirinden farklı ama gerçekte ekonominin sahipleri istedikleri
siyasilerin güçlenmesine yardım ediyorlar.*

*Peki bunun alternatifi ne? Ben sosyalizmi okurken, onun plancılıktan başka bir
çözümü olmadığını gördüm. Kapitalizm'in bazı eksikleri olabilir ama halkın
ihtiyaçlarını karşılıyor* dedim. 

*Evet, karşılıyor ancak insanlar arasındaki uçurum o kadar çok ki, arıza
çıkmasın insanlar isyan etmesin diye robotlar kullanılıyor. Sizin şikayetçi
olduğunuz robotlar onlar işte.*

*Onlar da var ama biz işsizlikten de şikayetçiyiz aslında* dedim. 

*İşsizliğin de sebebi bu, insanların kendilerin iş yaratma kapasitesi yok, çünkü
iş meydana getirmek doğrudan üretim araçlarına bağlı ve bu üretim araçları da az
sayıda insanın elinde.*

*Alternatifi nedir peki? Yani plancılık diyeceksen, bunun da çok matah
olmadığını biliyoruz, plancı ekonomilerin de çoğu yerlerde sürünüyor.* dedim. 

*Alternatifi bizim düzenimiz işte, insanların devletten kişisel girişim için
destek bulabildikleri, fikirlerin doğrudan sermayeyle buluşabildiği bir sistem*
dedi. 

İçimde bir hayret belirdi. *Yani siz mesela devletten destek alıp iş kurabiliyor
musunuz?* dedim. 

*Evet, bu mümkün.*

*Bunun gibi destek sistemleri bizde de var, teknolojik konularda maceracı
kapitalistler var mesela veya devlet de destek veriyor.*

*Ama kurulu şirketler konusunda bir sınırlama yok* dedi. 

*Nasıl yani?*

*Kapitalist sistemde sermaye desteği, aslında büyük balıkların ağzına layık
küçük balıklar yetiştirmek içindir. Onun için bu desteği verirler, çünkü
plankton aşamasında kalmış fikirler ve çalışmaların balinalara bir faydası
yoktur ve onların kendi bünyelerine katılmasını hızlandırmak isterler. Bizdeyse
böyle değildir, dünyanın en önemli şirketleri arasında bizimkilerde bulamazsın
çünkü şirketlerimiz ufaktır. Birbirleriyle uyumlu çalışmayı bilirler*

*Hmm, evet, hiç büyük şirket bilmiyorum.*

*Çünkü bizde şirketler büyüdükçe doğal olarak bölünürler. Ekonomimizin
kapitalist ekonomilerden aslında tek bir farkı var, bütün farklılıklar da buna
dayanıyor. Bizde üretim araçları ve şirket üzerindeki mülkiyet ölümle biter.*

*Miras?* dedim.

*İşte, miras yoktur, şirket hisseleri miras bırakılamaz.*

Bunun ne gibi bir fark yaratacağını ilk anda kestiremedim. 

*Yani, mesela benim bir şirketim olsa ve çok zengin olsam, öldükten sonra
çocuklarım o şirketteki hisselerime sahip olamaz?*

*Hayır, olamaz.*

*Şirket yok olup gidiyor mu yani, sahipleri ölünce?*

*Hayır, hayır, satılıyor bu hisseler. Zerkubia'nın en büyük devlet kurumlarından
biri* **Ekonomik Devridaim Merkezi** *adıyla geçer. Bu merkezde vefat eden tüm
mülk sahiplerinin hisseleri satılır ve bunlar devlete gelir yazılır.*

*Hepsi devlete mi gidiyor?*

*Evet, hepsi devlete gider.*

*Bu haksızlık değil mi? Adam hayatı boyunca çalışıp çabaladıktan sonra, ölüyor
ve çocukları bundan hiçbir şey alamıyor.*

Güldü. *Haksızlık? Nereden baktığına bağlı. O şirket o insan olmadan
varolamazsa, genel ekonomi olmadan, müşteriler olmadan da varolamaz. Çocukları o
şirkette, ona para kazandıran müşterilerden veya üretim yapmasını sağlayan
tedarikçilerden neden daha fazla hakka sahip olsun?*

Durdum. *Ama...*

*Ama alışkanlıklar... Biz hep böyle gördük, öyle gitti. Bundan dolayı da
Kapitalist kast sistemi hiç bozulmadı, insanlar ufak derebeylikler kurmak için
çalıştı.*

*En azından yarısını alabilirdi devlet*

*İşin başında öyleymiş, yavaş yavaş artmış ve son üç nesildir biz artık miras
diye bir kavramdan habersiz büyüyoruz.*

Biraz düşündüm. O şirketleri alanların da parası olmalıydı, değil mi? Onlar da
daha önceden para kazanmış olmalılardı. *Ben bunu nasıl bir kast değişikliği
yapacağını anlamadım* dedim, *daha önceden o sistem içinde para kazanmış
birileri ancak şirketlerin yeni sahibi olabilir.*

*Güzel bir nokta* dedi. *Evet, o şirketleri almış insanların da daha evvelden
para kazanmış olması gerek, bu sayede aslında o şirketlerin de en iyi adaylarca
yönetilebileceğini söyleyebilir* dedi.

*Ama yine de bir haksızlık var, yani kast sistemi değişmiyor ki?*

*Şöyle söyleyeyim, eğer şirket büyükse ve tek başına alabilecek kimse yoksa,
hisseler parçalı satılıyor* dedi. 

*O zaman hiç büyük şirket kalmıyor* dedim

*Evet, ben de bunu diyorum.*

*Devlet o parayı...* diyecekken

*Takriben üçe bölüyor. Birinci kısım halkın temel ihtiyaçlarını karşılamak için,
ihtiyaçhaneden aldıkların bu sayede geliyor, hiç vergi vermediğimiz halde devlet
bizi besliyor. İkinci kısım devletin savunmaydı, yoldu, bunun gibi harcamalarına
gidiyor. Üçüncü kısım da, yeni iş kurmak veya varolan işleri devralmak isteyen
insanlara destek olarak veriliyor.*

*Ekonominin üçte biri?* dedim. 

*Evet, hemen hemen öyle.* dedi. 

*Biz de destek alabiliyor muyuz?* 

*Evet, alabiliriz, senin durumunu bilmiyorum, muhtemelen uygun değildir çünkü
henüz süreçdaş sayılmıyorsun ama biz alabiliyoruz.*

*Neden almıyorsunuz?*

*Eee, neden alalım, maaşlarımız gayet iyi. Böyle bir alternatif olduğunda,
işveren de işçiye hakkını veriyor, çünkü eğer hakkımı aldığımı düşünmezsem,
devletten destek alır bu işi kendim yapmaya başlarım ve ona rakip olurum.* 

*Böyle bir fabrika kurabilir misin destekle?* dedim. 

*Burası yetmiş yıllık ve iki defa sahip değiştirmiş, burası kadar büyük bir yer
kurmam zor ama en azından bu sektörde kendimi geçindirecek bir iş yapabilirim.*

*Anladım, bizde evet, bu eksik, bir şirketi bırakırsan, başkasında çalışman
gerek ve ücretler de sanki anlaşmışlar gibi hep aynı düzeyde. İnsanların
alternatifleri yok, başka bir alanda çalışamıyorlar. Hem burada temel ihtiyaçlar
da karşılanıyor, ilginç bir şekilde herkesin yiyecek ekmeği ve yakacak gazı
var. Bizde bunu hayal etmek ne kadar zor.*

*Girişimci için bir farkı da şu, burada vergi yok, nadiren gelen bir tüketim
vergisi var ama o da devletin belli alanlardaki tüketimi kısmak için kullandığı
bir cihaz.* dedi. 

*Vergi yok mu?*

*Hayır, Kapitalist işletmeler karlarının beşte birini devlete verir, burada öyle
bir şey yok, bütün kazancı kendisine kalır.*

*Çok ilginç. Tabii ya, çünkü devlet başka şekilde gelir elde ediyor, vergiye
ihtiyacı yok* dedim.

*Vergi zaten ekonomiyi yavaşlatan bir kurum, biliyorsun sürtünme vardır
sistemlerde, vergi de ekonomideki sürtünme gibi. Ortaya çıkan ısı da devleti
çalıştırıyor.*

*Güzel bir analoji* dedim. 

*İşte bu sebeple bizde robotlara gerek yoktur. Biz çok zengin bir ülke değiliz,
insanlar burada çalışmak kadar keyifli yaşamaya da önem verir. Bütün
biriktirdiklerimizin ölümle elimizden çıkacak olması, insanlara tembelliğe
benzer bir duygu veriyor sanırım.*

*Bunu farkettim, insanlar az çalışıyor, hatta bizim standartlara göre çok çok
az.*

*Evet, evet. Dünyanın süpergücü olmayışımızın sebebi bu olsa gerek. Burada
insanlar genel manada çok çalışmayı pek tasvip etmezler. Yani tek bir işte
çalışmayı. İnsanların hemen hepsinin bir de öğrenimi vardır.*

*Bunu bize mahsus sanıyordum* dedim. 

*Hayır, burada herkes okula devam eder. Kimisi mesleğiyle ilgili, kimisi de
farklı alanlarda eğitim alır.*

*Onun için herkes öğleden sonraları bir yerlere gidiyor burada?*

*Evet, ben mantık ve felsefe okumaya gidiyorum mesela* dedi. 

*Bunu biliyorum, sadece sana mahsus olduğunu düşünmüştüm ama herkes bir yerlere
gidiyor. Mecburi mi, yani, nasıl buluyorsunuz hocayı?*

*Böyle kurumlar var, bazıları uzaktan eğitim veriyor, bazılarının derslikleri
var, belli bir konuda uzmanlaşmış kişiler de eğitim verebiliyor.*

*Benim gittiğim de öyle bir kurs o zaman?*

*Sanırım sen biraz mecbursun, çünkü yerelleştirilmen gerekiyor, dil öğrenmen
gerekiyor.*

*Ama sizinkiler mecburi değil?* dedim. 

*Mecburi değil ama beklenen bir şey, herkesin bir işi, bir de okulu olur. Sizde
herkesin işi olması gibi.*

*O zaman sadece okula giden çocuklar yok?*

*Hmm, var aslında, biz de onbeş yaşına kadar sadece okula gidiyoruz. Zaten onbeş
insanlara bağımsız ihtiyaç kartlarının verildiği yaş, ondan sonra kendi
yollarını çizebiliyorlar.*

*Onbeş erken değil mi?* dedim. 

*Neden?*

*Bizde onsekiz yaşında olanlara bile tam büyümüş gözüyle bakılmaz.*

*Bizde hayat erken başlıyor sanırım. Bizde onbeşten sonra hem çalışma, hem okul
başlıyor ve hayat boyu devam ediyor. Çalışma da aynı şekilde. Ama tabii
ki insanların mecburiyet hissi yok, kendini sadece eğitime vermek istiyorsan ve
devletin karşıladığı kadarıyla yetinebileceksen, bunda da hürsün.* dedi. 

*Herkesin işi oluyor mu, onbeş yaşındakilerin bile?* 

*Genelde evet. İş derken, bunların illa ekonomik işler olması gerekmiyor,
insanların çoğunun işleri zaten ekonomik olarak anlamlı değil, devlet yardımı
önemli oluyor. Ressam mesela veya yazar, bunun gibi işler yapabiliyor. Ayrıca
gençken çalışmaya başlamanın tecrübe edinmek gibi faydaları var.*

*Bizde işsizlik çok fazla, herkesin işi yok, robotlar bütün işleri...*

*Evet, anlattığın konu. İşsizlik sadece insanların beceriksizliğinden değil ama
bizde pratik işlerin, meslek edinmenin ve hayat boyu eğitimin büyük önemi var.*
dedi. 

*Bizde diploma almak çok pahalı, üniversite, biliyorsun, çok pahalı
oluyor. Ancak o ücretleri ödeyenlerin bile meslek garantisi yok. Erken yaşta
çalışmaya başlayan işçilerin daha çok çalışma garantisi var. Sanırım burada da
herkes öyle yapıyor.*

*Bizde de üniversiteler var, oralara gidebiliyorsun, çoğu ücretsiz. Tam zamanlı
gidersen, orada başka işler veriyorlar, yarı zamanlı gidersen ücret ödüyorsun*

*Benim üniversitemde böyle bir imkan yoktu.*

*Burada çalışmak hayata dahil bir konu, yapmak mecburiyetinde olmadığında daha
kolay oluyor hepsi.*

*Ücretler nasıl?*

Güldü. *Nereden baktığına bağlı. Çok zengin olacak kadar değil ama hayatını
güzel ve sakin geçirecek kadar. İnsanların parayla ilgili en büyük korkusu
özgürlük olduğuna göre, biz bu özgürlüğün büyük kısmına parasız sahip
olabiliyoruz.*

*Yine de devlete bağlısınız?*

*Eee, evet, sanırım bağlıyız. Ama şikayet ettiğimiz bir bağ değil bu, bizde
insan felsefesi biraz daha farklıdır. Bireyci değiliz.*

*Bireyci?*

*Yani insanların sadece kendisinden ibaret olduğunu düşünmeyiz. İnsanların
hayatı özgürlük üzerine kurulu değildir. Özgürlüğü fetiş hale getirmeyiz.*

*Hmm, özgürlük yok mu?*

*Yoo, onu demiyorum, gördüğün gibi Kapitalist toplumların çoğundan daha özgürüz,
oralarda özgürlüğün sadece adı var, kendisi yok. Daha doğrusu kendisi çok
pahalı.* 

Buna içimden bir kahkaha atmak geldi. *Pahalı, evet.*

*İnsanların teoride bir özgürlüğü olabilir ama bunu kullanmak için maddi
imkanları yok. Özgürlük yeterince maddi imkanı olan veya hayatı için gerçekten
büyük riskler alanlar için var.*

*Benim gibi*

*Haha, evet, ancak senin gibi ülkeden kaçmayı göze alabilenler özgür oluyor,
diğerleri rasyonelize ettikleri bir kölelik düzeninde.*

*O kadar mı? İş değiştirme imkanı var, farklı yere taşınma imkanı var.*

*Var mı? İnsanlara değişme imkanı vermezsen, yeni eğitim vermezsen, hayatlarını
aynı şekilde yaşamaya zorlarsan, nasıl olacak da insanlar işlerini
değiştirebilecekler?*

*Yine eğitime geldik.*

*Evet, yine eğitime geldik, Kapitalist düzenler çok ilginç şekilde insanları
zincirleyip, bu zincirlerin parasını da kendine ödetiyor.*

Saate baktım, *benim eğitimim geliyor* dedim. 

Yine güldü. *Tekrar konuşuruz. Öğrenmek istediğin bir şey olursa sor, burası
alıştığın bir yer değil* dedi. 

Yerelleştirme dersinden çıktığımda kafamda pek çok soruyla karşılaştım. Buradaki
insanların neden çalıştığını mesela anlamamıştım, madem ihtiyaçları
karşılanıyor, neden çalışmaya devam ediyorlardı. Ayrıca insanların nasıl olup da
iş kurabildiklerini merak ettim. Sonunda elinden çıkacağını, miras
bırakamayacağını biliyorsun. Bunları anlamadım ama mühendislerle o uzun
konuşmayı tekrar yapmaya niyetim yoktu, belki Yerelleştirme dersinde de bahsi
geçerdi. 

Hayatım sıradanlaşmaya başlamıştı. İnsanların ne kadar farklı olduğunu ama benim
burada tekdüze bir hayat yaşadığımı düşündüm. Çok farklı kıyafetler vardı, kimi
dini gruplar orta yerde gösteri yapardı. Sanatçıların kimisi sokaktaydı. 

Ben de bu insanlar gibi bir şeyler yapabilir miyim diye düşünmeye
başladım. İçimden yazmak dışında bir kabiliyetim olurmuş gibi gelmiyordu ama
bunun da burada pek alıcısı yoktu, Zerkubcam hala komik derecedeydi. 

Yerelleştirme derslerinde dille beraber kültür de öğretmeye başlamışlardı. Neden
insanlara saygı duymamız gerekiyor, neden insanlar farklıdır, ihtiyaçlarımız
nereden temin ediliyor, vs. 

Buralarda da konuştuğumuz konulara yeniden değindik. Yerelleştirme, *miras*
konusunda konuşmuyordu ama devletin insanların ihtiyaçlarını karşılamak gibi bir
vazifesi olduğunu söylüyordu. Bu vazifenin insanların özgürlüğü gibi temel bir
vazife olduğunu, Zerkubia'da özgürlüğün sadece lafta olmadığını da
anlatıyordu. Biraz propaganda koktuğunu hatırlıyorum. 

Ama her akşam bana ayırdıkları odaya giderken yol üzerindeki ihtiyaçhaneye
uğrayıp, yiyecek bir şeyler almak, elektriğe para ödememek çok hoşuma
gitmişti. İnsanların kimisinin üzerinde gördüğüm tek tip giysinin de ihtiyaçhane
kanalıyla alındığını öğrenmiştim. Bana göre fazla sade bir kıyafetti ama artık
neden bunu giydiklerini ve neden bizdeki *çulsuzlar* gibi kimsenin bulunmadığını
anlamıştım. 

Arasıra evi, eski hayatımı hatırlıyordum. Çalışmaya başlamak için mezun olunması
gereken hayatımı. Burada bana para da veriyorlardı, çok değildi  ama zaten bütün
ihtiyaçlar karşılandığında bunu da sadece harcayabiliyordum. 

Bir gün aklıma geldi. Juib'e soruverdim: 

*Bu biriktirdiğimiz paralar da miras kalmıyor mu?* dedim. 

*Çok büyük miktardaysa hayır.* dedi. 

*Limiti mi var?*

*Evet, devlete açıklayacak kadar büyük işler yapamazsın, ekonomide önemli bir iş
yapamazsın, iş kuramazsın falan. Harcayacak kadarını bırakmış olabilirsin, onu
devlet kontrol etmiyor.*

*Peki evler? Arabalar?*

*Evde sanırım bir adet hakkımız var. Arabalar zaten mülkiyeti olmuyor artık,
robot onlar.*

*Gittiğimiz yeri söylüyoruz da, arabalar hep robot mu?*

*Evet, robot*. 

*Bizde insanlar kontrol ediyor, drone gibi, uzaktan, çünkü...*

*İş yaratmak için, teknolojinin varolduğunu biliyoruz, neden insan kullanılsın?*

*Çok düşük ücretli ama*

*Evet, yine de iş yaratmak için, isyancılardan iki kişiyi daha elesek kardır
diye bakıyor Kapitalist.*

*Haha*

Bu konuşmanın üzerinden bir iki ay geçtikten sonra Daise'nin bir yakını
öldü. Adamın bir çiftliği vardı, orta boy tarım yapılan bir çiftlik. Seralar,
traktörler, makineler. Üzerinden birkaç gün geçtiğinde, kendisine çiftliğin ne
olacağını sordum. 

*Satılacak herhalde* dedi. 

*Çocuklarına hiçbir faydası olmayacak mı?* dedim. 

*Zaten oldu şimdiye kadar, hepsinin kendi şirketleri var* dedi. 

*Kendi işleri mi var?*

*E, tabii, büyüdüler hepsi.*

*Mal kaçırmaya çalışmıyorlar mı? Birkaç aydır hastaydı dedin, öleceği belli
olduktan sonra?*

*Ha, yoo, sanmıyorum, çok küçük bir ihtimal ve büyük bir suç o. Çünkü burada
devletin bütün harcamaları kontrol etme yetkisi var.*

*Büyük bir suç?*

*Güvene karşı işlenmiş suç diye bir şey var. İnsanların toplumun akışına
inancını bozacak ve adalet duygusunu zedeleyecek suçlar diye bir
kategori. Sanırım bununla ilgili.* 

Konu bir yakını olduğu için bu konunun üzerinde daha fazla konuşmak istemedim
ama bu *güvene karşı işlenmiş suç* kavramı ilginç gelmişti. Kimin güvenine karşı
işlenmiş suç? Sanırım toplumun. Bütün suçlar bu kategoriye dahil edilebilirdi,
suç olmayan konular bile bu kategoriye dahil edilebilirdi. 

Yerelleştirme derslerinde bir süredir Zerkubia hukuku konularında bilgiler
alıyorduk. Bu *güvene karşı işlenmiş suç* meselesini orada sormaya karar verdim,
dersten sonra yerel bir mahkemede *yardımcı hakimlik* yapan öğretmene önce
olayı, sonra da merak ettiğim bu *güvene karşı işlenmiş suç* konusunu sordum. 

*Suçlar bizde iki türlüdür. Birinde zarar gören belli bir insan vardır, bunların
suç olduğunu anlamak kolaydır. Mesela bir adam hırsızlık yaptığında, zarar
göreni bulabiliriz. Bunların suç olduğunu anlatmak ve suçluları bulmak
kolaydır. Bir de ikinci tür, belli bir mağduru olmayan suçlar vardır. İşte
bunlara güvene karşı işlenmiş suç denir bizde, insanların güvenine karşı
işlenmiş ve toplumun birbirine duyduğu güveni bozan suçlar.*

*Mesela?*

*Mesela senin verdiğin örnekteki öleceği belli insanın mülklerini çocuklarına
devretmesi. Bizde karşılıksız devir ve hibe de pek hoş bakılan şeyler değildir,
bütün işlemlerin karşılıklı olması beklenir. Ancak yaşlı bir insanın tüm
malvarlığını yakınlarına devretmesi suçtur.*

*Mirası anladım da, genel olarak yardımları devlet yaptığı için mi pek
istenmeyen bir şey?*

*Evet. Hem ondan, hem de hibe ve yardımın bilinmeyen amaçlar içermesi
ihtimalinden dolayı. Bizdeki adıyla soy zimmeti suçunun amacı halktan mal
kaçırmaktır ama bazı durumlarda, insanları psikolojik olarak borçlandırmak,
onları siyasi veya dini etkiler altına sokmak için de kullanılabilir. Bunun
önüne geçmek için bütün yardımlar devlet tarafından, kuralları ve kriterleri
belli şekilde yapılır.*

Bu söylediklerini anlamadım ama düşündüğümde, tüm sosyal hareketlerin *seçici
yardım* yoluyla başlayıp büyüdüğünü farkettim. Kiliseler ve cemaatler,
kendilerinden olana veya kazandırmak istediklerine yardım yaparak büyüyor,
mensupları arasında bir yardımlaşma köprüsü vazifesi görerek büyüyorlardı. 

Zerkubia'da devlet büyük bir yardım kuruluşu gibi çalışıyordu. İnsanların her
tür ihtiyacının karşılandığı bir yardım kuruluşu. Bunun için *vatandaşlık*
dışında bir kritere gerek yoktu, amaç da vatandaşların *kendini bulması* diye
ifade edilmişti. İhtiyaçhaneler yoluyla yapılan temel yardımlar, insanların iş
kurması veya sahibi ölmüş işletmeleri alması için yapılan yardımlar, eğitim
mecburiyeti, hukuk ve bütün ilgili konular, o zamanlar benim için henüz saydam
olmasa da bu hedefe yönelik yapılandırılıyordu. İnsan sermayesini işlemek
konusunda Zerkubia kadar istekli ve becerikli başka bir toplum olduğunu
sanmıyorum.

Bize Yerelleştirme derslerinde biraz tarih de okutuyorlardı. Eskiden bizimkine
benzeyen bir toplum yapısı vardı, herkesin kendinden sorumlu olduğu ve
insanların birbirine yardım etmediği, bütün hayatın mücadele olduğu bir hayat. O
zamanlar insanlar bizdeki gibi *mezun* olmadan iş bulamıyorlardı. Bu da onların
hayatlarındaki çeyrek yüzyılı sadece tüketici olarak geçirmelerine sebep
oluyordu.

Zerkubia fakir ve kaynakları kıt bir ülke olarak, insanlarının bu şekilde uzun
uzun okumasının ne onların, ne toplumun faydasına olduğunu gördü. Dahası
toplumun hangi mesleklere ihtiyaç duyacağını onyıllar öncesinden öngörmek
neredeyse imkansızdı. Bu sanırım Kapitalist ülkelerdeki işsizliğin de önemli
sebeplerinden biriydi, çünkü eğitim sistemi yirmi yıl öncesinin ihtiyaçlarına
göre *çalışan üretiyor* ancak şu anki ihtiyaçlar çok farklılaşmış
oluyordu. Eğitim ve çalışma arasındaki sürenin mümkün mertebe kısa olması
gerektiğine o zaman karar verdiler. 

Zerkubia'nın *insanın amacı kendini gerçekleştirmektir, devletin amacı insana bu
konuda yardımcı olmaktır* sloganı etrafında şekillenmeye başlaması eğitimdeki bu
değişikliğin bir yandan da ekonomik fikirler açısından gelişmelerle paralel
yürümesiyle mümkün oldu. Buna benzer mottoları bütün devletler bir şekilde
söylüyordu ama devletin güvenliği, insanların sınıflaşması farklı kaidelere göre
gerçekleştiği için, insanların *kendini gerçekleştirmesi* hemen hemen
imkansızdı. 

Dikey dinamizmin, toplumun tüm katmanlarının birbirine katılmasının örnek
sistemlerinden biriydi burası. İnsanlar en alt tabakalardan başlayıp, iş,
siyaset veya bilimin en üst seviyelerine çıkabiliyorlardı. Her ne kadar sınıf
farklılıkları bir Kapitalist toplum kadar değildi, bununla beraber insanlar yine
de sınıflaşıyorlardı. Ancak bu sınıflar çok daha geçirgen, insanların birinden
diğerine geçmesi kolay sınıflardı. 

Kapital burada kolay bulunan, kolay el değiştiren bir kavramdı. Statik değildi,
insanların para yığıp, sadece *yatırım* yaparak yaşamaları pek
nadirdi. Şirketlerin yöneticileri hemen her zaman sahipleriydi. Bizde büyük
şirketler hemen hiçbir zaman sahipleri tarafından yönetilmezlerdi. Buradaysa
bütün şirketler sahipleri tarafından yönetiliyor ve başka bir deyişle,
yöneticileri tarafından sahipleniliyorlardı. Şirket içi yolsuzluklar bu sebeple
bizimkinden çok daha azdı. 

Düşündükçe Kapitalist ülekelerin yönetici ve sahip arasında yarattığı fark iyice
tuhaf gelmeye başladı. Bir insanın herhangi bir emeği olmadan, yetenekli bazı
başkalarına bir miktar para ödeyerek kendi konumunu ve servetini geliştirmesi
herhangi bir adalet duygusuyla nasıl açıklanabiliyordu, bunu dönüp sormak
istedim. Buna benzer sorular sorduğumda *sosyalistlikle* suçlandığım olmuştu,
sanırım bu suçlama yüzünden ve alternatif arayan insanların da sosyalist
olmaktan başka seçenek bulamayışından dolayı, Kapitalizm paylaşım konusunda
kendini sadece minimum düzeyde gerçekleştirmişti. 

Zerkubia'da *para* bir düzenleyici olarak görülüyor ve kabul
ediliyordu. Birilerinin buna sahip olması, işleri düzenlemek için
gerekliydi. Ancak parayı hayatın merkezine alıp, onun vazgeçilmez bir hak
olduğuna da, ortadan kaldırılması gereken bir kötülük olduğuna da inanmak
gerekmiyordu. Sadece daha iyi bir araç buluncaya kadar geçerli bir araç. 

Yerelleştirme sırasında *para* konusunu konuşma imkanımız olduğunda, bana
ülkemdeki gibi tuhaf bakışlar gelirdi. Paraya bakış değişmiyordu, hala güç
demekti, servet hala en arzulanan hayat tarzının sağlayıcısıydı. Zerkubia'nın
paraya Kapitalist ülkelerden ne şekilde farklı baktığını anlamak için
kuruluşundaki felsefeyi biraz okumam gerekti. 

Zerkubia'nın kuruluşunda üç ana fikri damar vardı ve Dedvazi adıyla bilinen
ekonomik politikaların oluşmasında en etkili olmuş isimdi. Dedvazi'nin *Para
nedir?* diye ince bir kitabı vardı ve bunu okuduktan sonra paranın Zerkubia'da
neden bu kadar kolay el değiştirebilir ve mutlak değer ifade etmekten çok,
zamana bağlı bir araç olarak görüldüğünü anladım. 

Dedvazi paranın modern çağda işlevinin fikirleri hayata geçirmek olduğunu
söylüyordu. Ona göre, Kapitalist toplumlar parayı özgürlük *satmak* için
kullanmaya başlamışlar ve bu sebeple toplumun önemli bir kısmı
köleleşmişti. Özgürlüğü paradan ayırma ve insanlara iade etme, sadece onun fikri
değildi ama o da bu fikri savunanlardan biriydi. Ancak paranın özgürlük
sağlamak kadar önemli ikinci bir fonksiyonu olduğunu belirten de oydu. 

Dedvazi'ye göre sosyalist ekonomiler paranın özgürlük tarafını görmüşler, ancak
düzenleyici rolünü es geçmişlerdi. Bu sebeple sosyalist ekonomilerde, paranın
gördüğü düzenleyici rolü siyasi güç devralmak zorundaydı. Kapitalist
ekonomilerde hangi iş fikrinin hayata geçirilebileceğine, para gibi tek yönlü
bir değer birimi karar veriyordu, sosyalist ekonomilerde ise bu kararı siyasi
bir karara dönüşüyordu. Devletin ekonomideki rolünü savunanlar, ekonominin
siyasallaşmasını ve insanların paranın köleliğinden çıkıp, siyasi otoritenin
kölesi olmasını savunuyorlardı. 

Dedvazi paranın düzenleyici işlevi dediği ve sermaye birikiminin organize edici
gücünü anlattığı fikri, Zerkubia'nın politikacılarında önemli bir etki meydana
getirdi. Devletin ekonomiye ne ölçüde müdahale edeceğinin kararını verirken,
paranın düzenleyici rolünü gözönünde bulundurdular. Devlet, insanların
özgürlüklerini kısıtlayacak şekilde ekonomiye müdahale etmedi, o sebeple temel
ihtiyaçların dağıtımında herhangi bir önşart, hatta vatandaşlık şartı bile
getirmedi. Ancak üretim ve istihdam görevlerini de kendi yapmaya çalışmadı,
çünkü paranın düzenleyici rolünün en iyi belli bir şahıs eliyle gerçekleşeceğini
düşünüyorlardı. *Herkese ait olan para, kimseye ait değildir ve düzenleyici
rolünü yeterince yerine getiremez.* 

Sosyalizm'in neden hayata geçtiği her yerde Devlet Kapitalizmi'ne, sonra da
Kapitalist ekonomilerde dahi görülmeyen bir köleliğe dönüştüğünü bu analizden
anlamıştım. Sermayenin belli bir sahibi olması ve ekonomik organizasyonların
sahibi olmasının, herkes için gerekli olduğunu da. Mülkiyetin olmadığı bir yerde onun icra ettiği görevi başka kavramların alması gerekiyordu ve bunlar da mülkiyet kadar yeknesak, ölçülebilir olmuyordu.

Sosyalizm'in tarihin okuduğum zamanlarda, onun çeşitli formlarının insanların *bilinçli* olması temelini dayandığını görmüştüm. En azından kendini belli bir toplumun parçası görüp, kendi menfaatlerini gözettiği gibi toplumun menfaatlerini de gözetmek. Bazı zamanlar, hatta çok zamanlar, kendi menfaatlerini, toplumun menfaatlerinden daha aşağıda tutmak. Bunun gibi kabuller içerdiğini farketmiştim. Bu fikirlerin güzel olduğunu biliyorum, insana güzel hayaller kurduran fikirler ama bunun gerçekçi olmadığını da biliyorum. 

İnsanların kontrol edebildikleri kadar veya iradeleri kadar varoldukları hep söylenir. *İrade olarak insan* Bunu bir defa farkediniz, bu iradenin aslında toplumun *aleyhine* bir irade olduğu, genel akışın üzerinde bir etkiye sahip olduğu sürece anlamlı olduğunu da söyleyebiliriz. 

İrade insanın topluma rağmen yapabildikleriyse, hiçbir zaman insanların toplumu kendilerinden fazla düşünmeleri bekleyemeyiz. Bunu anlatan bir konuşma dinlediğimi hatırlıyorum ama bunu kimden duyduğumu unuttum. 

Zerkubia'da zaman hızlı ilerliyordu. Beni eğittiklerinin, daha doğrusu ideolojik olarak yetiştirdiklerinin farkındaydım ama öğrendiklerim bende bir korku meydana getirmiyordu. Çekinmiyordum. Kendimi kayboluyormuş gibi veya birileri tarafından kullanılıyormuş gibi hissetmiyordum. Beni endoktrine etmelerine izin veriyordum çünkü anlattıkları pek çok şey gençlik yıllarımda düşündüğüm ancak cevabını bulamadığım konulardaydı. 

Zerkubia tarihinde Sosyalist fikirlere çok sık rastlanmadığını anlatmışlardı. Bunun en büyük sebebi, burada devletin her zaman başı çeken, toplumu düzenleyen taraf olmasıymış. Devlet halkın bir ürünü değil, neredeyse halk devletin biri ürünü gibiydi ve bunun üzerine sosyalizm yapmanın manasız olduğunu, çünkü sosyalizm yapılacak kadar vahşi bir Kapitalizm'in hiçbir zaman gelişmediğini anlattılar. 

Zerkubia tarihi düşündüğümden, dışarıdan görüldüğünden çok daha eskiye dayanıyordu. Dünyanın diğer taraflarına imparatorluk ihraç etmediklerinden ve fetihçi bir karakterleri olmadığından. Biz onları daima ikinci sınıf milletler arasında saydık, ancak tarih ne kadar yakından bakarsanız o kadar zengin duruyor. Ben de Zerkubia'ya geldiğimde, yerelleştirme derslerinde buranın da bir tarihi olduğunu keşfettim. 

Anlatmaya antik çağdan başlayacak değilim çünkü o zamandan beri çok sular aktığından bir anlamı olmaz. En belirleyici konu herhalde krallığın sonu ve Cumhuriyetin başı. Bir devrim olmamış, kral, adetler gereği bir oğlu olmadığı için krallığın artık son bulmasının daha uygun olduğunu, kendisinin de seçimler yapıp, cumhurbaşkanı olacağını söylemiş. Tuhaf bir kralmış, insanların kimisi bir bilge olduğunu söylerken, kimisi de politikadan anlamadığını ve daha sorumluluk gerektiren bir pozisyona geçtiğinde, ülkeyi zor durumda bıraktığını anlatıyorlar. 

Krallığın sonu aristokrasiyi da daha önceden pek yüzüne bakmadıkları burjuvaziyle anlaşma yoluna mecbur bırakmış ancak bunun getirdiği sürtüşmeler de bitmemiş. Burjuvazi, kendisini aşağı gören aristokrasiye karşı *adalet* diskurunu kullanırken, aristokrasi, *bu ülkenin asıl sahibi biziz* manasına gelen bir beraberlik sergilemiş. 

Ancak bir yüzyıl sonra burjuvazi bu sefer *miras hakları* dolayısıyla eleştirilmeye başlanmış. Bunun bir *aristokrasi artığı* olduğu yolundaki eleştirilere, bir zamanlar kendilerine söylendiği gibi *buraların sahibi biziz* diye cevap vermişler. 

Zerkubia'nın asıl ss. 