---
title: "Zerkubia'da Seçim ve Yönetim Sistemi"
date: 2018-05-10 20:39:39
dp: 14179
featured_image: "/images/header-115.jpg"
images: ["/images/header-115.jpg"]
published: true
tags: []
---



*Zerkubia nedir?* meselesine girmek için yerim yok, sadece bir şeyi anlatıp
çıkacağım.

Günümüz demokrasilerinde devlet aygıtı bir yanda dururken, seçimler, partiler,
politikalar diğer yanda duruyor. Bunun çeşitli arızaları mevcut:

1. Adaylar çoğunlukla tecrübe etmedikleri konularda sözler vermek zorunda. Bir
   Cumhurbaşkanı adayı, iktisat konusunda hiç bilgisi olmadığı halde, bu konuda
   sözler vermek zorunda, diğeri eğitim konusunda bir fikri olmadığı halde, bu
   konuda konuşmak zorunda. Bu söylenen sözlerin de çarpıcı olması, insanların
   aklında kalması, uygulanabilir olmasından daha mühim, çünkü asıl problem bu
   söylemle insanların oyunu rakibinden fazla almak. Rakip aday 5 veriyorsa, sen
   10 vermelisin ki bir anlamı olsun. Bu nedenle genelde *en inanılır yalanı*
   söyleyenler seçiliyor.

2. Hangi aday kazanırsa kazansın, bürokrasi aygıtının %95’i aynı kalıyor. Aynı
   şekilde çalışıyor ve yenilenmesi, değiştirilmesi uzun bir süreç gerektiriyor.
   Ayrıca siyasetçiler aslında ait olmadıkları bu büyük bürokrasi makinesinin,
   nasıl çalıştığından sorumlu oluyorlar.

3. Ortada bir makam ve birden çok aday olduğunda, bu adayların o makamın
   şartlarından olmayan konuları da işin içine katarak mücadele etmesi
   gerekiyor. Diyelim ekonomik konularla ilgili en iyi aday, konuyla ilgisi
   olmayan pek çok soruyla bunaltılıp, yıldırılabiliyor.

4. Kendini tanıtmak önemli bir maddi kaynak, zaman ve imkan istiyor. Bir işi
   yapacak en iyi insanları seçmek için, bu insanların seçime girecek imkanlara
   ve işini yapmaktan daha farklı, kendini iyi tanıtmak ve insanları ikna etmek
   gibi özelliklere sahip olmasını bekliyoruz.
   
5. Kaynaklar genelde zenginlerin elinde olduğu için onların kendi sınıfları
   lehine adayları destekleyip, kendilerine çalışan bir devlet aygıtı üretmeleri
   mümkün oluyor. Adaylar halka karşı sorumlu olsalar da, nihayetinde halka
   kendilerini tanıtmaları için destek arıyorlar ve bu desteği bulabilecekleri
   kimseler, doğal olarak üst sınıflar oluyor. Bu da sınıfların devlet eliyle
   kemikleşmesine sebep oluyor. 

Bunların genel olarak bugünkü demokrasilerin hepsinde geçerli sorunlar olduğunu
ve ABD ve Kanada yöneticilerinde çarpıcı bir şekilde görülen, *soytarılık
kazanır* anlayışının da bundan kaynaklandığını düşünüyorum.

*Zerkubia* isimli bir masalım var, belki 10 yıldır yazıyorum, siliyorum, tekrar
yazıyorum. Hem ekonomik, hem sosyal olarak bugünkü Liberal Demokratik
*imparatorluğa* bir alternatif düşünmüş olalım, ezberden yaşamış olmayalım diye.
Önerilen sosyal ve ekonomik yapılar farklı, burayı uzun zamandır takip edenler
buna ilişkin bazı fikirleri tanıyorlardır, toplumun *yaşama biçimleri* etrafında
örgütlendiğini, insanların temel ihtiyaçlarının nasıl karşılandığını, üretim
araçları üzerinde mirasın geçersiz olduğunu, vs. Gerçi ben yazana kadar *şuurlu
robotlar* gibi yeni sorunlar çıkıyor ama bunların da çerçevesi aşağı yukarı
belli.

Seçim sisteminin şimdiye kadar beklemesinin sebebi büyük ölçüde, bu masalın
makul bulunduğu zamanlara erişildiğinde, zaten insanların büyük ölçüde
algoritmalar tarafından yönetileceğini düşünüyor olmam. Bununla beraber kitabı
yazarken, insan yöneticilerin seçimi için de kriterler gerekti. 

Bu yazdıklarım bu meseleye dair notlar. 

1. Demokrasilerde partiler, her ne kadar insanların siyasi/yaşama biçimi
   haklarını garanti ediyor görünüyorsa da, aslında bu ikisi farklı. İnsanların
   diyelim siyasi olarak 10 gruba ayrılması, onların yaşama biçimlerinin de 10
   gruba ayrılması demek gibi duruyor. Böyle bir durum yok, insanlar artık bu
   kadar basit değiller. Falanca partinin ekonomi politikasını beğenip, diğer
   partinin va'zettiği kültür politikasını beğenebilirim. Bunun için yaşama
   biçimlerinin, fikirlerin garantisini siyasi partilerin varlığından ayrı ele
   almak daha uygun. İnsanların *toplumcuk* diyebileceğimiz ve hukuken bireyler
   üzerinde hakları bulunan, ancak bir yandan da onlara karşı görevleri bulunan
   sosyal yapılar vasıtasıyla farklı yaşama biçimlerini garanti etmesi daha
   uygun.

2. Bürokrasi insanların hayatında doğrudan etkisi olduğu halde, sorumluluğunu
   siyasilere atan ve hemen hiçbir şekilde sorgulanması mümkün olmayan bir
   yapıya dönüşüyor. Bizim bürokraside böyle, diğerlerinde de benzer olduğunu
   tahmin ediyorum. O sebeple bürokrasinin doğrudan *rey* vasıtasıyla
   denetlenmesi, bunların partiler vasıtasıyla denetlenmesinden daha uygun
   görünüyor.

3. Demokrasilerde bir pozisyona birini seçerken onların bu işteki becerileri
   konusunda sadece tahmin yürütebiliyoruz. Bunun yerine bulunduğu yerde işini iyi
   yapan insanın bir üst pozisyona çıkması, kötü yapan insanın alt pozisyona
   itilmesi ve bunun kararının da vatandaşlar tarafından verilmesi daha uygun.
   Demagogların kazandığı seçimler yerine, insanlar adayların hangisinin
   *başarılı* hangisinin *başarısız* olduğuna karar vermeli.

4. Bürokrasi tabiatı itibariyle bir ağaç yapısı şeklinde. Üç ayrı erkin
   tepesinde üç ayrı kurum bulunduğunu, diyelim bir Yasama Meclisi, bir Yürütme
   Kurulu ve bir Yargı Konseyi bulunduğunu kabul edelim. İnsanların ayrıca yerel
   yöneticileri var, bir muhitte vali, kaymakam, muhtar, savcı, hakim ve idare
   meclisleri var. Seçimlerin doğrudan bu insanlarla ilgili olması gerekiyor,
   aksi halde, ben Cumhurbaşkanını seçiyorum ama hayatıma çok daha doğrudan etki
   eden hakim veya kaymakamın o seçimden hemen hiçbir sorumluluğu olmuyor. 

5. Her Eylül ayında her vatandaşın sandığa gidip, hayatı üzerinde etki sahibi
   bütün kimseler hakkında *başarılı* ve *başarısız* oyu verdiğini kabul edelim.
   En tepedeki Cumhurbaşkanı, Yasama Meclisi Temsilcisi (Milletvekili), Yargı
   Konseyi Temsilcisi (Yargıvekili) ve yerel yöneticilerin performanslarını
   *başarılı* ve *başarısız* olarak, ve anayasa değişikliklerini *kabul* ve
   *ret* diyerek oylasın. O bölgenin valisi/belediye başkanı için *başarılı*,
   *başsavcısı* için *başarısız*, ülkenin yöneticileri için de ayrı ayrı oy
   kullanılsın.

6. Bir vekil/yönetici ortalama başarıdan iyiyse daha üst seviyeye çıkar,
   yaklaşık ortalama başarıdaysa yerinde kalır, ortalama başarının az altındaysa
   daha alt bir pozisyona gönderilir, ortalama başarının çok altındaysa emekli
   edilir. Tüm bürokratik hiyerarşi bir algoritma vasıtasıyla belirlendiği için,
   belli bir pozisyondaki insanın işini iyi yapmak ve sorumlu olduğu konuda
   insanları memnun etmek dışında bir kriteri olmaz. Kendini tanıtması ve
   yaptığı işi anlatması gerekse de, bu işinin kapsamıyla ilgilidir.

7. Yönetici olmak isteyen insanlar boşalan alt pozisyonlara başvurur. Hukukçular
   yargı hiyerarşisine, kamu yöneticileri ve iktisatçılar yürütme hiyerarşisine,
   mühendis, doktor, öğretmen ve sair meslek sahipleri teknik meclis (oda)
   hiyerarşisine katılır. Yasama meclisinin yarısı meslek meclislerinden, diğer
   yarısı hukuk ve yürütme kadrolarından seçilir. Meslek hiyerarşilerinin
   tepesinden sonra, insanların Yürütme Kurulu’na bakan düzeyinde katılma veya
   Yasama Meclisine üye olma hakları vardır.

8. Üç erkin birbirine karşı sorumlulukları ve yetkileri nettir. Yargı Konseyi,
   Yürütmenin başı (Cumhurbaşkanı) ve diğer yöneticileri görevden alabilir,
   yargılayabilir. Yürütme, Yasama meclisinden yasa talep edebilir ve işini
   savsaklayan vekilleri uzaklaştırabilir. Yasama, Yargı’nın devlet üzerinde
   tasallut kurmaya çalışmasına karşı onları görevlerini istismar ederlerse
   görevden alabilir. Tüm sistem kilitlendiğinde bir ay içerisinde seçime
   gidilir ve zaten bütün bu erkler yıllık seçimlerde halka karşı sorumludur.

9. Ordu her ne kadar doğrudan reyle belirlenmese de, yürütmenin parçasıdır ve
   sorumluluk alanı net olarak dış düşmanla sınırlıdır. Bilinçli olarak devlet
   kademesini hedefleyen bir askerin rütbesi düşer ve emirlerine uyulmaz. Kuvvet
   komutanları bakan mertebesinde Yürütme Kurulu üyesidir.

10. Bütün bu bürokratik hiyerarşiden bağımsız ve *Milyonlar Meclisi* adı
    verilen, mensupları kurayla belirlenen ayrı bir meclis vardır. Her bir
    milyon kişide bir kişi bu meclise seçilir ve vazifesi, yöneticilerin,
    bilhassa üst yöneticilerin kamu maliyesi, ihale hukuku, rüşvet, makam
    istismarı açısından denetlenmesidir. Bunlar her vatandaşın aşağı yukarı
    bildiği ve insani olarak da birbirine en hassas olduğu noktalardır. Bir
    vatandaş bu meclise kurayla seçildikten sonra 6 ay eğitim görür ve 1 yıl
    görev yapar. Bu meclis oy çokluğuyla Cumhurbaşkanı ve Yargı Konseyi dahil,
    herhangi bir devlet görevlisini görevden alabilir.

11. Yöneticilere *başarılı* ve *başarısız* oyları verildikten sonra, yeni
    makamlarının nasıl belirleneceği için bir algoritma mevcut. Buna *hash sort*
    diyoruz ama makamlarda minimum değişiklik yaparak yöneticilerin belirlenmesi
    konusunda özel ve sınırları net bir prosedür bulunur.

Biraz daha ayrıntılı yazmam gerektiğinin farkındayım. Bu gibi noktaların
üzerinden biraz daha geliştirip, hem insanların seslerini duyurup,
özgürlüklerini temin edecekleri, hem de bürokratik veya siyasi bir üst sınıf,
oligarşi oluşturmadan, hem de plutokrasiye yol açmadan bir siyasi sistemin nasıl
düzenlenebileceğini düşünmeye devam edeceğim.



