
:date: 2015-12-09 12:20:35 +0200

Sjacin Konvansiyon'un Çevre Ajansları Federasyonu isimli bir sivil örgütünde,
dünyanın yer altı kaynaklarıyla ilgili bir birimde çalışıyordu. İşi Konvansiyon
dahilindeki ülkelerin yer altı kaynaklarının ekonomik değerlendirmesini yapmak
ve bunların doğru şekilde işletildiğinden emin olmaktı. Daha doğrusu bu
konularda rapor yazmak.

Konvansiyon, Birleşmiş Milletler tecrübesinin etkisizlikten dolayı çöküşünden
sonra, eski Rusya kalıntıları, üç Çin Cumhuriyeti, Hindistan Federasyonu, Avrupa
Birleşik Devletleri ve Amerikan Konfederasyonu tarafından kurulmuştu. Bu ülkeler
hükümranlık haklarının önemli bir kısmını Konvansiyon'a devretmişti. Bir nev'i
Birleşik Dünya Devleti.

Kurulduğu aynı şirketler tarafından desteklenen yöneticiler tarafından idare
ediliyordu bu devletler. Bitmeyen ekonomik sıkıntıların ulus devletlerin
sınırlamalarından dolayı olduğunu halklarına inandırmış, çevre temalı bir
ekonomi kurmayı vaadetmişlerdi. Henüz çevre şartları konusunda önemli bir
değişiklik olmamıştı. Kurulduktan sonraki ilk krizini Doğu Çin'de başlayan bir
isyanla yaşamıştı. İnsanlar robotların işlerini ellerinden aldığını düşünerek
ayaklanmış, üç yıl içinde tüm dünyada robotlara ve onların ürettiklerine dair
bir başkaldırıya dönüşmüştü. Siyasetçiler, yüzyıllardır yaptıkları gibi düşman
yaratma alışkanlığına robotları da dahil etmişlerdi. Sonunda Konvansiyon
robotların büyük ölçüde yeteneklerinden arındırılmasına karar verdi.

Robotların gitmesiyle Konvansiyon insanların genel oligarşinin elinde oyuncak
olduğu bir sisteme evrildi. Konvansiyon'un sınırlarını yok etmek isteyen büyük
şirketler tarafından kotarıldığı ve bunların oligarşik tek bir şirket hüviyetine
bürünmeye başladığı barizdi. Ancak tarihten gelen özgürlük ve demokrasi
kavramlarını çok güçlü bir propaganda cihazıyla birleştiren bu oligarşi, yaptığı
her işi insanlara *demokrasi lehine* sunduğu için itiraz görmeden
hükümranlıklarını devam ettirebiliyordu. Konvansiyon'un bürokratik cihazı
propaganda cihazının, o da sermayenin elinde kuklaya dönüştü. Sermaye gerek
çevre şartlarını bahane ederek, gerekse robotların üretimini azaltma bahanesiyle
insanların meşguliyetini artırmaya teşvik etmeye başladı. Konvansiyon'dan önce
altı saate inmiş çalışma, yeniden sekiz, sonra on saati buldu. İnsanlara bunun
robotların önüne set çekmek için gerekli olduğunu tekrar tekrar anlatmak
gerekiyordu. 

Konvansiyon dışındaki ülkeler, robot tahdidini kendi *geri kalmışlıklarını*
telafi için kullandılar. Konvansiyon'un yasakladığı teknolojileri kullanmaya
devam ettiler. Bazı ülkelerde insanlar köleleşti, basit ihtiyaçları karşılanan
*suni zekalı organik cisme* dönüştüler. Bazıları Konvansiyon'un ideolojik
yayılma rüşvetlerine boyun eğdi ve onun gibi robotların kullanımını
sınırladı. Zerkubia ise değişik bir yol izledi, ne Konvansiyon'la uzlaştı, ne
robotları yasakladı, ne de insanları köleleştirdi. Konvansiyon'un oligarşisi
Zerkubia'da bir *gariplik* olduğunu sezdikten sonra oraya giriş çıkışı
zorlaştırdı. Tüm propaganda makinesini Zerkubia'nın geri kalmış, totaliter bir
ülke olduğu imgesi üzerine kurdu. Jemmielerden derlenen bazı uç örnekler, orada
insan haklarının ve tek eşliliğin olmadığını, basın özgürlüğünün adının bile
anılmadığını ve tarihin keşfettiği tek cennet olan *Liberal Kapitalizm'e* düşman
bir ülke olduğunu anlatmaya koyuldu. Zerkubia kendini doğru tanıtmaya çalışsa
da, yüzyılların propaganda geleneğine sahip Konvansiyon'un söylem surlarında
gedik açacak kadar kuvvetli değildi. 

Sjacin ve Zaib o gün Liberal Cumhuriyetçi Parti adı verilen bir partinin
lideriyle görüşeceklerdi. Görüşmeyi Zaib ayarlamıştı ve asıl derdi, siyaset
değil, iş konuşmaktı. Brebs Youdan Saynogylou, üniversiteyi Konvansiyon'da
okumuş, daha çok Konvansiyon'la yakınlaşmayı ve Liberalliği savunan bir iş
adamıydı. Aynı zamanda Zaib'in elektronik kağıt işinde de yatırımları vardı. 

Ofise Sjacin'le gittiler. Zaib kendisini *elektronik kağıt ticareti uzmanı* diye
tanıttı. Youdan Zerkubia'nın elektronik kağıt konusunda önemli teknolojik
ilerlemeler gerçekleştirdiğini söyledi. *Hologram üretebilen kağıtlar
yapıyorlar, iki boyutlu çizimi üç boyutlu gösterebiliyor. Üç boyutlu bir tahta
gibi* dedi. Zaib'in duyduğu dedikodular doğruydu. *Buna uğraştıklarını duymuştum
ama Konvansiyon'da bile henüz başaramadılar diye biliyorum*
dedi. *Konvansiyon'da henüz yok, evet, burada da hala çok pahalı ama yeni
üreticiler de girmeye başladı. Biz de yakında yapacağız ve Konvansiyon'a
satacağız* dedi.

Zaib gülümsedi. 

- Zerkubia'nın ambargo altında olduğunu sanıyordum.

- Bazı konularda evet, ama genel olarak Konvansiyon'a mal satmak diğer yerlere
  satmaktan kolay. Diğer ülkelerin hepsi gümrük işlerinde robotları
  kullanıyorlar, onlar da rüşvet almıyor malum. Güldü.

Zaib biraz kızarır gibi oldu. Konvansiyon'a *yakın* olduğu söylenen adam
böyleyse...

Sjacin araya girip, *sizde nasıl bu kadar rahat kullanılıyor robotlar?
Zerkubia'nın Mekatronik Sınırlamalar Sözleşmesi'ne imza atmadığınızı biliyorum
ama insanlar neden isyan etmiyor, işleri ellerinden alındığı için?*

- İşleri ellerinden alınmıyor çünkü dedi Youdan. 

- İşsiz yok mu hiç?

- Konvansiyon'daki gibi bir iş tanımı yok burada. İş olmayınca, işsizlik de
  doğal olarak olmuyor.

- Herkes bir şeylerle meşgul olmalı ama değil mi?

- Evet, herkes bir şeylerle meşgul, ben mesela parti yönetiyorum ve şirketlerim
  var. Ama Konvansiyon'un iş kavramı buradakilere pek uyuşmuyor. 

- Burada herkes bedavaya yaşıyormuş gibi görünüyor, evet. 

- Devlet yardımları çok arttı. Yeni Süreç'i otuz senedir takip ediyorum, temel
  ihtiyaçların karşılanması insan hakkı diye başladılar ama *temel ihtiyaç*
  kavramı giderek genişledi ve insanların hemen tüm ihtiyaçları artık karşılanır
  hale geldi. Bunun iyi bir şey olduğunu sanmıyorum ama çalışmadan yaşanacak
  hale geldi ülkemiz. Gidip alıyorlar veya sipariş veriyorlar, kendilerine
  ulaştırılıyor.

- Birinin hesapları ödemesi gerekiyor ama değil mi?

- Devlet ödüyor işte. 

Zaib atıldı. 

- Ama onun da bir yerlerden toplaması gerek, vergilerle falan. Vergiler çok
  yüksek olmalı, çok zor olmalı burada iş yapmak.

- Vergi mi? Yoo, hiç yüksek değil. Yok hatta. Bazen, işler çok kötü giderse
  vergi alıyorlar ama çoğu zaman yok.

- Vergi yok mu?

- Yok. 

İkisi de şaşkınlığını gizleyemedi. Youdan hafifçe gülmeye başladı.

- Sizi çok şaşırtıyor olmalıyım. 

- Evet. Yani, burada hiç anlamadığımız bir şey dönüyor dedi Zaib. Bildiği
  ekonomi böyle işlemiyordu.

- Aslında çok basit. Süreç dediğimiz şey şirketlerin genetik yoldan mirasını
  kaldırdı. Onunla dönüyor her şey.

Sjacin başını salladı. *Bunu dün öğrendim ama nasıl bu kadar fark yarattığını
anlamadım.*

Youdan gülümsedi. Nereden başlaması gerektiğini düşünür gibi yaptı. *Yani ben
öldüğümde bu şirketlerim devlete kalacak* dedi.

Sjacin'in kafasında ancak o zaman somutlaştı. *Nasıl yani, bütün bu işyeri mi?
Ailenize bir şey kalmayacak mı?*

- Hayır. Kalmayacak. Yani bu şirketten bir şey kalmayacak, bir iki şahsi mülküm
  var, ev falan, onlar kalacak ama o kadar.

- Burası şahsi değil mi?

- Hayır burası şirket. *Zeki varlık* çalıştırılan her yer şirkettir.

- Ama yine de hissedarsınız değil mi?

- Evet büyük hissedar benim. 

- O zaman, mesela çocuklarınıza devredebilirsiniz bu işi.

Youdan yine güldü. Biraz acı bir gülüştü. *Zerkubia'yı tanımadığınız belli
oluyor* dedi. *Evet devredebilirim ama bu onlar için pek iyi olmaz. Bizde
değerinden çok düşük veya çok yüksek satışlar her zaman araştırılır. Vergi pek
olmayınca maliyecileri de bu konuda istihdam ediyorlar.*

- Konvansiyon'da olsaydınız...

- Evet, biliyorum, Konvansiyon'da olsaydım çok rahat olacaktı. Onun için
  Konvansiyon'a katılmayı parti programı haline getirdim.

- Anladım. Pek desteğiniz var mı?

- Aldığımız oya bakınca pek destek var gibi değil. Benim gibi düşünen zenginler
  var, Konvansiyon'daki sosyal statünün, Liberal Demokrasi'nin daha iyi olduğunu
  düşünen. Ancak buradaki popülizme karşı ne yapabiliriz? Bir noktadan sonra bu
  düzenin çökeceğini düşünüyorum. O zamana kadar böyle gider herhalde.

Sjacin düşünmeye çalışıyordu. Youdan'ı anlamaya çalışıyordu. Demek ki burada
*mülkiyet* o kadar da kutsal değil. Konvansiyon'un Ekonomik Politikalar Yüksek
Bakanlığı binasının önünde yazan cümleyi hatırladı. *Mülk Kutsaldır.*

O an kafasında Zerkubia'ya karşı duyulan kuşkuların hepsi anlamını
buldu. Kendilerine burası hakkında doğru dürüst bilgi verilmeyişinin sebebini de
anladı. *Yalıtma* diyorlardı, menfi bile olsa herhangi bir şekilde
anmamak. Terör günlerinden sonra bu konuda herkesi eğitmişlerdi. İnsanlar
birbirlerine *terörü yalıtmayı* tavsiye ediyordu. Bu bir süre işe de yaramıştı,
çünkü terör eylemleri artık haber yapılmıyor, konuşulmuyor, insanlar bunu
bilseler bile bahsetmiyorlardı.

Ancak sonraları bunun sadece terör için değil, tüm siyasi konularda
kullanıldığını farkettiler. Halk kendi dünyasına çekildikçe daha kolay
yönetiliyordu, merak eden azdı, öğrenmek zordu ve *yalıtma* insanları cahil
bırakmanın diskurlarından biri olmuştu.

- *Zerkubia'yı da yalıtıyorlar demek* diye bir kaç kelime döküldü
  ağzından. Youdan anlamadı ama bu kadar şaşırmış olmasına o da şaşırmıştı.

- Sizi buraya gönderirken bunları anlatmadılar mı?

- Hayır. 

- Zerkubia hakkında hiçbir şey bilmiyorsunuz o zaman.

- Bildiğimiz şeyler var. Buranın yarı diktatörlük olduğunu mesela biliyoruz veya
  kişisel özgürlüklerin olmadığını.

Youdan ufak bir kahkaha attı.  *Bunları mı anlatıyorlar size?*

- Evet. Gördüğümüz kadarıyla doğru. Geldiğimizde bizi jemmiye denen bir şeye üye
  yaptılar ve bunun ne olduğunu hala anlamış değiliz. Sanırım burada herkesin
  bir *kabilesi* var ve bizi de bir kabileye atadılar, değil mi? Kabilemiz ne
  derse onu yapıyoruz.

- Jemmiyenizi değiştirebileceğinizi söylemediler mi?

Zaib, Sjacin'deki değişimi farketmişti. Bir şeylere kızdığında böyle olurdu
hep. Youdan'a pişman olacağı şeyler söylemek üzere olduğunu düşündüğünden araya
girdi, *evet, söylediler tabii ki, kabile sadece benzetme. İnsanların kabilesini
seçmesi de mümkün, değil mi?*

Youdan, Zaib'e şaşırmış gibi baktı. *Hayır. Kabile, biliyorsunuz, eski
zamanlarda insanların geniş ailesi anlamına geliyordu. İnsan ailesini
değiştiremez bildiğim kadarıyla.*

Sjacin saçma bir söz söylediğini farketmişti ama üzerinde durmadan konuyu
değiştirmek istiyordu. Zerkubia'nın Konvansiyon'a göre *geri* bir toplum
olduğunu nasıl anlatabileceğini düşündü.

- Burada, mesela, eşcinsel evlilikler var mı? Konvansiyon'un özgürlük
  anlayışını uygulamadığına eminim.  

- Evet, var. Bazı jemmiyelerde mümkün. 

Sjacin bu cevapla içine buruk bir öfke dolduğunu hissetti. Bir yerden çıkış
arıyordu. Konvansiyon'u en çok tanıyan ve ona en yakın olduğunu düşündükleri
insanlardan birinden Zerkubia propagandası duyacaklarına ihtimal vermemişti.

- Bence bu doğru değil, yani, bir jemmiyede evli sayılıyor da, diğerlerinde
  sayılmıyor mu?

- Evli sayılmakla, evli olmak aynı şey değil mi? Neticede insanların birbirine
  verdiği bir söz var, değil mi? Bunu kim kime nasıl vermişse vermiş, işin aslı
  pek o kadar da önemli değil. Liberal düşünce de bunu gerektiriyor bildiğim. 

- Evet ama devlet tanıyor mu bu evlilikleri?

- Devlet evlilik ve medeni hukukun çoğunu jemmiyelere bıraktı bizde. Bazı
  jemmiyelerde çok eşlilik var, bazılarında eşcinsellik, ancak genelinde tek
  eşlilik. Devlet sadece çocukların istismarına karşı kurallar koyuyor, bunlar
  da cezai kurallar. Jemmiyelerin de uyması gereken kurallar.

- Söylemeye çalıştığım şu, bir kabile, ımmm, jemmiyede eğer evliliğe izin
  verilmiyorsa, insanlar gidip başka birinde evlenebiliyor yani.

- Evet. Jemmiyelerini değiştirip evlenebiliyor. 

- Ama değiştirdiğinden herkesin haberi oluyor?

- Evet. Sizin bakış açınızla özgürlüğe ters bir durum varmış gibi
  görünebilir. Kimse gizli kalamıyor veya kalmasına izin verilmiyor. Diğer bazı
  kurallar da böyle. İçki mesela. Bazı jemmiyelerde yasaktır, bazılarında
  serbest. Bazılarında uyuşturucu da serbest.

Zaib uyuşturucu deyince uyandı, *hangilerinde?*

Youdan cevap vermedi. 

Zaib baştan almaya karar verdi.

- Siz liberal olarak tanınıyorsunuz, değil mi? 

- Ah, evet, böyle bir parti kurduğuma göre, evet.

- Peki sizi Konvansiyon'un Liberal Demokrasisine çeken nedir?

- Bizim kuşak genelde Konvansiyon taraftarıdır. Ben şahsen miras hakkının önemli
  olduğuna inanıyorum. Mesele aristokrasi varken sanat nasıldı? Şimdiki sanata
  bakın. Rönesans ustaları artık yetişmiyor, çünkü aristokrasi yok. Bu düzen
  mirası yok ettiğinden beri sanatımız da, insanımız da tuhaflaştı bana
  göre. Konvansiyon'un insanları gibi değiller. Çok değişik insanlara
  dönüştüler.

- Nasıl değişik?

- Nasıl desem, artık dünya umurlarında değilmiş, başarı bir ölçü değilmiş gibi
  davranıyorlar. Çalışmaları gerektiği kadar çalışmıyorlar. Bilmeleri gerektiği
  kadar bilmiyorlar. Güya herkesin gittiği okullar var ve eğitim hayat boyu
  sürüyor ama herkes çok cahil.

- Hmmm. 

Sjacin ve Zaib birbirine baktı. Adamın durumunu anlar gibi olmuşlardı. Burada
zenginlere Konvansiyon'daki kadar temennah etmiyorlar demek.

- Sanırım burada işadamları çok saygı görmüyor, ondan şikayetçisiniz?

- Aa, hayır, saygı görmediğimizi söyleyemem. Hatta burada zenginlik önemli bir
  kriterdir. Bizim bir meclisimiz var, en zengin bin kişinin girdiği, *Ekonomi
  Meclisi* diyorlar. Ekonomik kanunları biz hazırlıyoruz.

- Kanunları siz mi hazırlıyorsunuz?

- Ekonomi ile ilgili olanları. Burada böyle meclisler var, eğitim öğretimle
  ilgili kanunları öğretmen vekilleri hazırlar mesela, askerlikle olanları eski
  generaller hazırlar. Kabul edilmesinden değil, hazırlanmasından
  bahsediyorum. Bizimki en önemli meclislerden biri.

- Yasaları kim yapıyor?

- Seçimle gelen vekiller, parlamento var, oraya gidiyorlar.

- Meslek meclisleri dediğiniz danışma kurulu gibi yani?

- Sadece danışma değil, dediğim gibi kanunları bunlar hazırlıyor ve Vekiller
  Meclisi'nin üzerinde fazla değişiklik yapma hakkı yok. Ya kabul eder, ya da
  geri gönderir. Geri gönderirken sebeplerini de yollar. Meslek meclisleri de
  isterse bu değişiklikleri yapar ve geri gönderir. Ya da göndermez. 

- Bir teknokrasi mi burası? 

- Teknokrasi diyemeyiz bence. Çünkü Vekiller Meclisi genel oyla seçilir. Teknik
  açıdan veya ulvi değerlere göre iyi görünse de halkın geneline fayda
  sağlamayacak yasa çıkaramazsınız.

- Sizin mesela bu miras kurumunu geri getirmeniz mümkün mü?

- O bizim meclisten bile geçmez. Çok zor bir ihtimal.

- Neden? Hepsi işadamı değil mi? Sonuçta servetlerini çocuklarına bırakmak
  istemiyorlar mı?

- Belki isterler. Bunu bizim gibi açıktan söyleyen pek yok ama
  isteyebileceklerini düşünüyorum. Ancak bizde şöyle bir algı vardır: Buradaki
  vekillerin hemen hepsi sıfırdan başlayıp kendi becerileriyle zengin olmuş
  insanlar. Devletin bu konudaki yardımları var, yani para kazanmaya teşvik eder
  ve gerektiğinde yardım eder. Ancak bu sistemin temelinde bir ölçüde
  eşitçiliğin yattığını görüyoruz. Meclistekilerin çoğu, biz ailemizden kalan
  parayla burada olmayı istemezdik diyecek insanlar. Çünkü günlük ihtiyaçların
  ötesinde kalan para zaten insan için sadece başarı demek. Hayatımızda önemli
  değişiklikler yapmıyor bunlar.

- Hmm. Yani zenginler de memnun diyorsunuz bu durumdan?

- Çok tuhaf ama öyle. Ben de önceden böyle düşünüyordum. Sonra, işte, dedim,
  Konvansiyon'un kültürü beni cezbetti. Biz neden onlar gibi değiliz diye
  sorunca, aramızdaki en büyük fark ekonomik yapı. 

- Konvansiyon'un geçmişten gelen kültürü mü cezbetti? Sjacin bunu biraz istihza
  ile söylemişti, çünkü bir insanın bütün siyasi düşüncesini buna oturtması
  garipti. *Kültür Davası yani* 

- Evet, evet. Kültür. Bir de tabi bizim buranın böyle devam edebileceğine
  inanmıyorum. Kağıt üzerinde iyi görünüyor, şimdiye kadar gerçekleşenleri de
  anlamlı buluyorum ama bence bu düzenin bu şekilde uzun süre devam ettirmek
  mümkün değil. İnsanların ömrü uzuyor. Devletin miras gelirleri
  düşüyor. Vergileri artırmayı düşünüyoruz.

- Şu an nasıl vergiler?

- Yok şu an. Çok az. Sadece çok zenginlere uygulanan servet vergileri var, ben
  bile girmiyorum. Vergi yerine bazı imtiyazlar var ama, onları almak için
  vergiye benzer bir şey ödemek gerekiyor.

- Nasıl imtiyazlar?

- Belli madalyalar, rütbeler. 

- Parayla alınabiliyor mu bunlar?

- Sadece para değil, bazı başka şartları da oluyor ama asıl darboğaz para
  tabi. Mesela ben geçen yıl yirmi kitabın ve dört filmin sponsorluğunu
  üstlendim. Zerkubia'da yılda oniki kişiye verilen *Sanatın Yüksek Hamisi*
  madalyası vardır, onu aldım. Doğrudan ödeme yapmadım ama o sponsorluklar bana
  epey pahalıya maloldu.

- Sanatı desteklediğiniz için verildi?

- Evet, evet. Bizde telif hakkı kavramı pek yoktur, yani, bir sanat *ürünü*
  olmaz. Dağıtımı serbest olur. Konvansiyon'daki durumu biliyorum. Telif hakkı
  önemli bence de, ürünün popülerleşmesini sağlıyor ama bizde kimseye bunu
  anlatamıyorsunuz.

- Sponsor bulamayan sanatçılar da oluyor mu?

- Pek sanmıyorum. Zaten insanların yeterince zamanları var. Eserlerini
  tanıttıklarında sponsor bulmaları da kolay. Çoğu jemmiye de
  destekliyor. Aslında kaliteli bir şey olsun da, destekleyelim diye aranan
  çok. Bazı eserlerde müzayede yapıyorlar, o kadar popüler oluyor.

- Sponsorluk için mi müzayede?

- Hepsinde değil. Çok az bir kısmında. 

- Telif hakkı neden yok?

- Aslında var, yani kavram olarak telif hakkı var. Konvansiyon'dan gelen
  eserlerde var mesela. İsteyen telif hakkı saklayabiliyor ama bu gibi eserlerin
  pek alıcısı olmuyor. Bizde insanlar sanatın alınıp satılan bir meta olmasına
  biraz uzak. Paylaşılan ve yapılan bir şey. Telif hakkı da yabancı ve zor
  geliyor.

- Sanatçılar aç kalmıyor mu, ben anlamadım. Çoğu sanat eseri, en ufak kitap bile
  bir ekip işi?

- Eserin üretiminde telif hakkı doğurmayan mekanik işleri bazen jemmiyeler,
  bazen de sponsorlar karşılıyor. Editörlerin işi mekanik mesela, kitap
  düzeltecek. Bunu iş olarak yapanlar var, onlara gidip yaptırıyorsunuz.

- Filmler falan?

- Bunları destekleyenler de oluyor. Çok masraflı olmuyor bizde bunlar. Zaten
  artık eskinin gerçek setlerinde, gerçek oyuncularla çekilen filmleri
  kalmadı. Hemen bütün aktörlerin robot versiyonları vardır bizim yapımcılarda. 

- Hepsini robotlar mı yapıyor?

- Canlı robotlar değil, çoğu bilgisayar animasyonu, biliyorsunuz. Konvansiyonda
  da durum pek farklı değil bildiğim, sadece çok meraklı bir iki kişi kalmıştır
  gerçek kamera kullanan.

- Bizde biliyorlar. İnsanın beş duyusunu birden taklit eden robotlar yapmak
  yasak, Konvansiyon'a göre.

- Evet. Konvansiyon'un bu robot, hmm, nasıl desem, takıntısını biliyorum ama pek
  de önemli bulduğumu söyleyemem. Bizde Konvansiyon'un bu yolla insanları meşgul
  ettiği ve bu sayede isyanları engellediği düşünülür. Ben değil de..

- Nasıl?

- Konunun robotlar olmadığı, ama insanları meşgul etmek için robotların genel
  hayattan uzak tutulduğu.

- Hmm. Bunu söyleyen komplocular var, evet. Robotların hala çalıştığını ve büyük
  şirketlerin onları kullandığını. 

- Savunma sistemlerinden kullanıldığını biliyoruz. İnsanları sadece güvenli
  olduğundan emin olduğumuz yerlere gönderiyorlar. 

- Askerler için de yasak diye biliyorum. Yani, insansız savunma sistemlerini de
  bir insan uzaktan yönetmek zorunda. 

- Her robota bir insan tayin etmesi gerekir öyleyse değil mi? Basit bir mantıkla. 

- Evet, ama..

- Bir insan en fazla iki, bilemedin üç robotu idare edebilir. Malum zihinsel
  sınırlar var. O zaman ordudaki robot sayısının üçte biri kadar kontrol elemanı
  olması gerekir? Sizce bu kadar var mı?

Sjacin sustu. Düşünüyordu. Herhalde yoktu. Savunma robotlarının sayısı neredeyse
nüfus kadardı ama orduda o kadar insan çalışmıyordu tabi.

- Sanırım yok. 

- O zaman bu robotların büyük ölçüde otonom olduğunu kabul edebiliriz. 

Sjacin yine sustu. Robotların otonomluğu Konvansiyon'da bir tabuydu. Ordunun
bunları kullanıyor olmasının bir istisna kabul edilebileceğini söyleyecekti ama
durdu.

- Bir yolu vardır belki. Ordu konularıyla pek ilgilenmiyorum.

- Büyük şirketler de kullanıyor. Aynı şekilde bunu anlayabilirsiniz. Yoksa her
  robot için bir insan istihdam etmesi gerekir.

- Yani Konvansiyon da buradaki gibi robotları kullanıyor mu diyorsunuz?

- Evet. Başka türlü bu ekonomiyi ayakta tutamaz. İnsanlar eskisi gibi değil, çok
  verimli değiller. 

- Burada durum ne?

- Burada robotlar zaten üretimde ve savunmada kullanılıyor. Herkese açık, gidip
  bir robot alıp, ev işlerinde kullanabilirsiniz. Bizim burada seksen Android
  var, temizlik işlerini falan yapıyorlar. 

- İnsanlar?

- Nasıl insanlar?

- İnsanlar çalışmak istemiyor mu bu işlerde?

- Neden istesinler? Bu işleri yapmaya ihtiyacı yok ki kimsenin.

- Aç kalmıyor, doğru.

- Bu işleri yapmadığı için kimse aç kalmaz. Dediğim gibi, bizde çalışmak teşvik
  edilir ama mecburi değildir. Eğer devletin sağladığı imkanlarla
  yaşayabilirsen, yaşamaya devam edersin. Yaşarsın da. Konvansiyon'daki *evsiz*
  kavramı yoktur, sokaklarda hiç dilenci gördünüz mü?

Zaib ikisini de ilgiyle dinlerken araya girdi. 

- Hayır, ben de onu diyecektim. Burada hiç dilenci yok, işe giderken her sabah
  bir dilenciye para veririm de, farkettim. 

Youdan Zaib'e baktı. *Güzel bir alışkanlık.*

Sjacin *Zaib Budizm'e meraklı, iyi insan olmanın başkalarına yardım etmekten
geçtiğini düşünüyor* dedi. Sesinden kendisinin bunu pek önemsemediği
anlaşılıyordu. Zaib itiraz edecek gibi yaptı ama Youdan pek ilgilenmedi. *Güzel
düşünceler ama zamanımızda pek yeri olduğunu sanmıyorum.*

Sjacin buna da bir cevap vermedi. Konuyu yine bildiği tarafa çekmeye çalıştı.

- Zerkubia'da çevre konusunda duyarsızlık olduğunu düşünüyoruz. Üretim
  denetlenmiyor. Ben aslında bu konuda görüşmeye gelmiştim. 

Youdan kadının alnına baktı. *Geniş alınlı kadınları severim.* 

- Ne gibi çevre sorunları varmış?

- Üretim kapasitesini kısıtlamıyor. Enerji kullanımı yüksek. Doğal enerji
  sistemleri yeterince verimli değil.

- Bunlar hangi çevre sorunlarına sebep olmuş?

- Bilinen bir şey yok, ancak politikaların doğru olmadığını düşünüyoruz. 

- Politikaların doğru olmadığını gösteren bir şey var mı? Politik olarak hepimiz
  çevreciyizdir, bunu Meclis'e götürmek için söylüyorum. 

- Bunların uzun vadede sürdürebilir olmadığını gösteren ekonomik modeller var,
  biliyorsunuz.

- Modeller var, evet, sürdürülebilir olduğunu söyleyen modeller de
  var. Zerkubia'nın farkı uzay araştırmalarına hala devam etmesi ve bunun
  getirdiği teknolojik yeniliklerin çevre konusunda önemli ilerlemeler
  sağlayacağına inanması. Enerji tüketimi hesaplarınızın doğru olduğunu da
  sanmıyorum zaten, güneş enerjisinin büyük kısmını stratosfer kristalleriyle
  elde ediyoruz. Konvansiyon'da böyle bir teknoloji yok.

Sjacin yine sustu. *Yok mu?*

- Hayır, yok, Zerkubia uzay çalışmalarının tamamını robot merkezli yapıyor, yani
  yukarıya insan çıkaracağız diye kimse uğraşmıyor. Konvansiyon hala dededen
  kalma problemleri çözüp, yarım kalan Mars projesini bitirmekle meşgul. Koloni
  kuracaklar. Ne için? İnsanlar için mi?

- Zerkubia Mars'a gitti mi?

- Güneş sisteminin bütün gezegenlerinin yörüngelerinden uyduları var. Mars'ı
  muhtemelen Konvansiyon'dan daha iyi takip ediyor. Ancak buradan kimsenin,
  hiçbir insanın, oraya gitmek gibi bir hevesi olduğunu görmedim. 

- Bu sanırım aramızdaki kültürel bir fark. Biz uzaya çok meraklıyız. 

- Hayır. Siz uzaya değil, *bireysel farklılığa* çok meraklısınız. Uzay bunun bir
  aracı. En farklı olma yollarından biri bu.

- Bunu anlamadım dedi Sjacin. 

- Dünyayı birey açısından okuyorsunuz. Hep bireylerin hayalleri var, hep
  bireylerin bir şeyler olması gerekiyor, kahramanlarınız hep tek kişi. Bizim
  böyle bir anlayışımız yok. Daha doğrusu ben Konvansiyon'un kültürünü
  seviyorum, bireycilik de hoşuma gidiyor ancak bunun düşünce dünyasında ne gibi
  bir fark yarattığını ve bizim gördüğümüz bazı şeyleri nasıl görmediklerini de
  farkediyorum.

- Neyi görmüyormuşuz?

Youdan güldü. Sjacin'in Konvansiyon'u sahiplenip giderek agresifleşmesi hoşuna
gitmişti.

- Bireyin net tanımlanmış bir varlık olmadığını, sınırlarının bulanık olduğunu
  görmüyorsunuz. Bireyin haklarına odaklanınca, bireylerin meydana getirdiği
  toplulukların hakları da olabileceğini gözden kaçırıyorsunuz.

- Ama bu totaliter...

- Hayır, totaliterlik anlamında söylemiyorum. Bir devlet anlamında
  söylemiyorum. İnsanlar ve toplum diyorum, bu ikisinin birbirine karşı hakları
  var. Konvansiyon her işinde birincisinin haklarını teslim ederken, ikincisinin
  haklarını unutuyor. 

- Biliyorsunuz, toplumun hakları diyerek insanlar binlerce yıldır... 

- Evet, binlerce yıldır birey ezildi ancak bu toplumlar yaşadılar da, bilmem
  farkettiniz mi? Yaptıkları o kadar zararlı ve insan tabiatına aykırı olsaydı,
  yaşayabilirler miydi?

- Ama artık çok değiştik. İnsan tarım toplumunda veya avcı toplayıcı zamanlarda
  yaşamıyor.

Youdan yine güldü. 

- Evet, insan o zamanlarda yaşamıyor ama psikolojik ihtiyaç ve imkanları hala
  aynı. 

- Birey değil mi insan yani? Birey olamadı mı hala?

Youdan kadının sesindeki incelmeyi hissetmişti. Zaib'e baktı, *ileri gitsem bir
şey yapar mı* der gibi baktı ama Zaib'in pek umurunda olmadığını görünce devam
etti.

- Birey olmak ne demek? İnsan bir kültür olmadan, birey olabilir mi? Topluluk
  olmadan birey olmak mümkün mü?

Sjacin bu soruları anlamadı. Ağzını açacaktı ki, Youdan devam etti. 

- Bizdeki bu jemmiye fikrini ilk ortaya atan bir adam vardır, yüz sene önce
  yaşamış, Eliyas Efra adı. *Oniki Senet* diye bir kitabı var, o zamanın
  insanını inceliyor. Demiş ki bir yerde, *birey dedikleri insanlar kültürlerini
  yaşayamaz, bireyciliği savunanların asıl konusu, insanın şirketlerce
  kullanılmasına engel olan kültürünü yok etmektir.* Bunun gibi sözleri var.

- Bu adam yüzünden mi insanları kabilelere ayırıyorsunuz?

- Jemmiye. Hem evet, hem hayır. Çünkü eskiden burası da Konvansiyon gibi
  şirketlerin insanlardan çok yaşadığı ve organizasyon teorisi icabı, onları
  kendine *hammadde* yapmak isteyen bir ülkeydi. Şirketlerin ömrünün uzun olması
  için, insanların bireyleşmesi isteniyordu. Bu aslında bireyleşmek değildi,
  köleleşmekti.

- Bunu söyleyen insanlar, tarih boyunca bireyin köleleşmesini istemedi mi? Yani,
  Liberalizm'e bu meyanda eleştiri getiren herkesin, sonunda bireyi kendi kölesi
  yaptığını görüyoruz. Sjacin tarih dersine başlayacak gibi duruyordu. 

Youdan bu sorunun geleceğini tahmin edermiş beklemeden cevap verdi. 

- Bireyin köleleşmesi demek ki, kaçınılmaz bir şey. Çünkü çok zayıf ve
  ufak. Efra da bunu söylüyor zaten, insanın *özgür* olmak için hayli zayıf
  olduğunu ve insanların bunu iddia ettiklerinde komik olduklarını. Köleliği
  kaçınılmaz görünce, tartışma *kimin kölesi* olduğunuza kayıyor, köle olup
  olmadığınıza değil.

- Hepimiz köleyiz diyorsunuz. 

- Hmm, hem evet, hem hayır. İnsanın özgürlük konusunda elde edebileceği son
  noktanın, kimin kölesi olduğunu seçmek olduğunu söylüyor. Buna ne diyorsunuz?

- Ben özgürüm diyorum. 

Youdan yine güldü. 

- Hiç mi bir bağlantınız yok? İşinize, ailenize, ne bileyim, toplumunuza karşı
  hiç mi bir bağınız yok?

- Bunlar kölelik değil ki, bence bu Efra yanlış anlamış her şeyi. 

- Bence siz köleliği yanlış anlıyorsunuz. İnsanların çoğu köleliği bilerek,
  isteyerek, severek tercih ediyor, çünkü özgürlük çok da kolay hazmedilmesi,
  sorumluluğunu alması kolay bir şey değil. İnsanın özgür olması, onun hayatında
  sonsuz tercih olması demek, var mı hayatınızda sonsuz tercih?

- Var, dedi Sjacin. Ama bu çok da net çıkmamıştı. Düşünceye daldı. Gerçekten
  tercihleri var mıydı?

- İşinizde ayrılmak o zaman çok zor olmamalı sizin için?

Sjacin sustu. Böyle bir tercihi var mıydı gerçekte?

- Veya, ne bileyim ailenizden uzaklara taşınmak. Veya kendinizi sıfırdan
  başlatma imkanınız var mı? Dünyayı yeniden tanımak?

- Bunlar özgürlük değil ki, sadece gerçek olması mümkün olmayan ihtimaller. 

- İnsanın köleliği böyle gerçek olmayan ihtimaller üzerine kurulu değil mi? Bir
  kapı olmadığından eminsen, hapishane açık bile olsa çıkıp gitmeyi
  düşünmezsin. Dışarıda bir dünya yok, böyle kabul ediyorsun ve özgür olduğunu
  söylüyorsun.

Sjacin yine sustu. 

Youdan bir süre cevap bekledikten sonra Zaib'e döndü. 

- Kağıt işi nasıl Konvansiyon'da? Çok büyük bir pazar var. Oradaki
  temsilcilerimizi artırmaya çalışıyoruz, dedi. 

Youdan'ın böyle bir anda konuyu değiştirmesi Zaib'i de şaşırtmıştı. 

- Pazar büyük, evet. Biz sizin bu hologram kağıtları satabiliriz. 

- Onların dışarıya çıkarılması ne kadar kolay olur bilmiyorum, sanırım bir iki
  aya kadar biz de üretmeye başlayacağız.

Zaib de bir süre sustu. Sonra Sjacin'e bakıp, *söyleyeceğin bir şey yoksa,
çıkalım* dedi. Sjacin başını salladı. İkisi de Youdan'la el sıkıştılar, Sjacin
teşekkür etmek istedi ama boğazını sıkan bir his izin vermedi. 


