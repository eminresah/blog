---
title: Devrik Yazılar
date: 2016-04-01 21:25:02 +0300
---

Ortografik Saplantılar
----------------------

*Hanımgöbeği* mi yazılır, *hanım göbeği mi?* Birleştirelim mi, ayıralım
mı?

Bizde dilimiz, dünyayı, aşkı ve aklı çok güzel tarif ediyormuş gibi bir
takım yaşı geçkin, okumuşsa da gerçekten yazmamış adamlar, ortografinin
çeşitli *konvansiyonlarını* dilin doğal emirleriymiş gibi sunmaktan çok
zevk alırlar. Bunun dil sevgisiyle alakası su götürür, daha çok tahakküm
etmenin bir aracıdır bu serzenişler. Doğrusu ya, kendimden biliyorum,
insanların ne kadar cahil olduklarını, biri ayrılan, biri ayrılmayan iki
*-de*yi birbirinden tefrik edemediklerini düşünerek elde edilen tarz bir
farklılık hissi okumuş çocukların çoğunda görülür. Yine de, kimse
ikisini de birleşik yazmanın bu kadar çemkirecek kaç durumda anlam
kargaşasına yol açtığını düşünmek ve araştırmak istemez. (Osmanlı
Türkçesinde neden ikisi de birleşik yazılırdı, madem bu kadar önemli idi
de?) Hayır, Tanrı-Devletimizin baş meleklerinden TDK'nın düzenlediği
imla kuralları, *anlaşma aracı dil* ile ilgili değil *ukalalık aracı
dil* ile ilgili olduğu için ve birilerinin birilerine ukalalık etmesi
dünyanın kaidelerinden biri olduğu için düzen bu şekilde, okumuşlar ve
okumamışlar arasında, birinin lüzumsuz yere saçını başını yolması,
diğerinin de inatla ilgisiz kalmasıyla sürüp gider.

Mesele, dilin ortografik kuralları olması değil, elbette olacak,
insanlardan da buna uymaları beklenecek. Bununla beraber aksi *dil elden
gidiyor* diyecek bir durum değil, *Alinin* yazmışsa kişi, *Ali'nin*
yerine ve okuyan bunu anlamışsa, icat edilmiş bir *sınıf farkı* dışında
ne gibi bir fark vardır?

El-cevap: Yoktur. İmladan belli sesli harfleri kaldırdığınızda dahi
anlaşmak mümkünse, o harfleri yazmayı kaldırarak dil elden gitmez,
sadece bir takım eli boş, gönlü hoş kişileri kendi dedikleri olmadığı
için mutsuz etmiş olursunuz.

İslam
=====

Keramet
-------

Muhtemelen içinde fazlasıyla hikaye vardır, insanların hayal güçleri çok
zaman başkaları için kendilerinden daha iyi çalışır. Yine de bazı
insanların fiziğin herkes için geçerli kurallarını aşma kabiliyeti
olabileceğini kabul etmek, dünyanın resmini yapıp ona tapmaktan daha iyi
olmalı. Bu sayede en azından eşzamanlılık gibi, telepati gibi çeşitli
durumların da açıklanması şu an elimizde olmayan bir bilgiye atfedilerek
yapılabilir.

Benim kerametle ilgili kabulüm, bazı insanların yemek yapmayı bilmesi
gibi, bazılarının da bu konudaki teknikleri öğrenmiş olmasıdır. İslam'da
istidraç adı verilen müslüman olmayanların gösterdikleri harikaların
varolabileceğinin kabulü, aslında bu konunun çok da dinle veya hakikatle
alakalı olmadığını, daha çok bazılarının bedenine daha iyi hükmetmesi
gibi, bazılarının da insanın içindeki diğer güçlere daha iyi
hükmetmesinin mümkün olduğunu ifade eder. Bununla beraber, *ermiş*lerin
keramet konusunda daha *yetenekli* olması ise, herhalde matematik
bilenin, mühendisliği daha kolay öğrenmesi gibi bir konudur.

Nasıl ki bir insanın başkasının bilmediği bir dili bilmesi, onun her
söylediğini doğru yapmaz, bir insanın keramet sahibi olması da aslında
onun hakikate ermiş veya ermemiş olduğu konusunda bir bilgi vermez.
Anladığım kadarıyla, nasıl ki insanlar kendilerine verilen yetenekleri
kullanmaları konusunda sorumludurlar, gösterebildikleri kerametler
konusunda da sorumludurlar ve keramet sahibi kendi kerametinden ve bunun
uyandırabileceği kibirden sorumludur. Çünkü insanın en zor imtihanı,
kendiyle olan imtihanı ve bunun da en zoru, kendi güzel vasıflarıyla
olan imtihanıdır. İnsanın kendi eksikliğiyle terbiye edilmesi nasıl ki
mümkünse, kendi yetenekleriyle kibre düşmesi de o kadar mümkündür.

Bazen düşünüyorum, *işte şimdi mesela şöyle bir keramet göstermiş olsam
ne hissederdim?* Hiçbirinde bunun benim için alelade bir vak'a, hani
günlük hadiselerin sözkonusu edilmez bilgisi türünde bir bilgi
olamayacağını, ister istemez kendimde bir olgunluk vehmedeceğimi
görüyorum. *Bugün suda yürüdüm, ne kadar büyük insanım ben.*

Halbuki bize öğretilen şey Allah için beni suda yürütmenin, bir yolda
karşıdan karşıya geçirmek kadar kolay olduğu. Nasıl ki her karşıdan
karşıya geçişimde kendimi büyük insan gibi hissetmiyorum, suda
yürüdüğümde de böyle hissetmemem lazım. Yine de öyle bir kalp olgunluğu
bende mevcut değil, keramet sahiplerinin hepsinde mevcut olduğundan da
emin değilim.

Sonunda kendime keramet istemektense, neden keramete ihtiyacım olduğunu
keşfetmenin daha iyi olduğunu düşündüm. Aslında büyük bir kibirdir
keramet talebi, Allah'ın herkes için geçerli kanunlarının benim için
değişmesini talep etmekten daha büyük kibir göremiyorum. Evet, Allah her
şeye kadirdir, Allah isterse ateş yakmaz, su katılaşır, yerçekimi
işlemez, yine de bunların neden benim (veya etrafimdekiler) için olması
gerektiğini bilmiyorm. Bu kadar büyük değilim, bunu isteyecek kadar bile
büyük değilim.

Neticede bu keramet konusu, benim için, geçemeceğim bir imtihana hiç
girmeye çalışmamak gibi bir konu. Sonunda kazanacağım bir şey var mı?
İnsanların bende olmayan şeyler vehmetmeleri, daha çok insanın hakkımda
yalan söylemesi ve yanar döner kalbimin daha büyük imtihana tabi
tutulması dışında bir şey var mı? Suda yürüsem daha çok mu iman
edeceğim? Veya insanlar (bana ederler herhalde de) Allah'a daha çok mu
iman edecekler?

Keramet büyük imtihan, kazanamayanlardan olmaktansa Allah'ın herkes için
geçerli kanunlarını öğrenmeye çalışmak ve ona uygun davranmak daha iyi.

Modern Peygamberlik
-------------------

Hıristiyanlıkta *İsa'nın ikinci gelişi*, Musevilikte *Mesih* inançları
olduğu için Batı'nın *peygamber* sayısı bizdekilerden her zaman daha
fazla olmuştur. İslam dünyasında genelde *Mehdi*lik hakimdir, arada bir
de *İsa efendimiz yeryüzüne dönerler*. Yine de son zamanlarda bizde de
peygamber sayısında bir artış görülmeye başladı.

Ben bu insanları çok iyi anlıyorum. Bir insanın nasıl olup da,
peygamberliğini ilan edebileceğini de az çok biliyorum. Zira içimde beni
de çağıran, zaman zaman mücadele etmek zorunda kaldığım benzer bir iştah
var. *Peygamberlik iştahı*nın dışardan bakılınca öyle bir iddiayı ortaya
koymasına gerek olmayan nicelerini saran bir saik olarak ne kadar
kuvvetli olabileceğinin farkındayım.

On-oniki yıl kadar önce rüyamda, geniş ve yüksek ahşap bir kapıdan içeri
girmiş, beni görüp yerinden kalkan, harmani giymiş biri tarafından,
alnım seyredilmiş ve *sen İsa'sın* diye karşılanmıştım. Hemen her şeyin
kötü gittiği bir dönemdi, *hah, tam oldu, bir İsa'lığım eksikti.* Dönem
aynı zamanda olayları önceden rüyamda gördüğüm *sadık rüyalar devri.*

Ertesi gün kalkıp, *ben İsa'ymışım* demedim kimseye. Yine de bugüne
kadar unutmadığıma göre, *acaba?* demiş olmalıyım. İnsanın nefsinin
Allah'la direkt muhatap olduğunu düşünmekten zevk alacağını
farketmiştim. O devirden beri de bazen ciddi ciddi karşı koymam
gerekiyor içimdeki bu *peygamberlik* iştahına.

İnsanın olmadığını bildiği, ama insanları inandırabileceği bir şeyle
imtihan edilmesi çok zor. Ortalıktaki çoğundan daha iyi peygamber olurum
halbuki, bugün sıkıntısını çektiğim hemen her şeyin de devası olur, bir
hocamın tavsiye ettiğinden daha fazla arkadaş da bulurum, tantrik
yogayla aydınlatacağım mebzul miktarda hatun da, yazacak ve keyfedecek
vakit de, para da...

Dahası ortalıktakilerin çoğundan daha fazla *Qigong*, *Meditasyon*,
*Gizli İlimler*, *Ebced* vs. bildiğimin de farkındayım. Acayip şiirler
yazar, isbatı veya inkarı mümkün olmayan kehanetler savurur,
halihazırdaki yarıçatlaklığımın tezahürlerini *Allah'ın aşkıyla
tutuşmak* diye pazarlarım. Hatta geçen yazki 250 km'lik uzun yürüyüş
gibisinden yürüyüşlere çıkar, Kaçkarlarda vahiy alır, oradaki buz gibi
kutsal gölde yıkanmayı bir vecibe sayarım. Nefsen ortalıktakilerden daha
mutmain görünebileceğim için, çok daha temiz bir hayat yaşamam da
muhtemel, kimseden para almasam, hiç bir kadını aydınlatmasam bile kendi
kendimi peygamberlikle tatmin etmek bile yeterlidir aslında. Huzurumu
gören kapılıverir, o zamana kalırsa tabi.

Güzel güzel hikayeler de anlatırım, herkesin duymak istediği cinsten
ölümsüzlük hikayeleri. *Bundan önceki yaşamımda Tur dağında kargaydım.*

Başta olsa da bir süre sonra içimde hiç bir şüphe kalmayacağına da
eminim, bana birileri inandıktan sonra, kendim de haydi haydi inanırım.
Bana inanan olur mu? Bu memlekette *Hollandalı Profesör Hans von \[i'nin
çift noktasına dikkat\] Aïberg*e bile inanan olduktan sonra, bana inanan
çoktan bulunur. Eksiklerim var tabii, *beyin yıkama* ve *örgütlenme*
konularına çalışmam gerek, yine de bunlar halledilmeyecek şeyler değil.

Kendimi İslam'ın içinde pazarlayacak kadar da çok şey biliyorum:
Yapacağım Reşad Halife'nin, Gulam Ahmed'in, başlarda Bahai'lerin yaptığı
gibi *nübüvvet bitmiştir, ama risalet bitmemiştir* demek. (*Mehdi* ve
*mesih* Türkiye'de ve İslam dünyasında çok işlendiği için eskidi, yeni
bir markayla çıkmak lazım *tüketici*nin karşısına.)

Pazar mevcut, *dünya bir inkılap bekliyor*, memleketimiz cehalet
merdiveninin basamaklarını hızla tırmanıyor ve insanımız cahil
pozitivistlerin elinde manen çökmüş durumda. Kendi neslimden şikayet
ediyordum, 10 yaş küçüklerin halini gördükçe içim kanıyor. Kendilerinden
şikayet ettiklerim bile şikayet ediyorlar memleketin halinden. Nasıl
işse...

Yine de insanın verilecek bir hesabı varsa, böyle şeyler yapamıyor.
İnsanın kabaran iştahını her zaman kontrol etmesi lazım. *Oldum* deyip,
kendini meyva sanmaya başlayınca, yiyecek birilerini de aramaya
koyuluyor kişi.

Ben de bu sebeple ortalıktaki peygamberlere, perhizdeki adamın, pasta
yiyenlere baktığı gibi bakıyorum, bazen *acaba ben de bozsam mı
perhizi*, bazen de *peh, benim kadar bile olamadınız* diyerek...

Bu yazıyla muhtemel bir *peygamberlik kariyeri*me büyük bir darbe
vurduğumun farkındayım. Yarın bir melek gelip, *ey sakalı rengarenk
keşiş, kalk ve bu sözleri herkese duyur* dese, bu metni gösterip beni
inkar edebilirsiniz, *numara yapıyor, zaten yazmıştı* diyerek.

*İmanımı mucizelere mecbur bırakma* demiştim, şimdi de *meleklerini
benden uzak tut* diyorum, görünmezlerse gayet memnun olurum.

Yeni Bir Bilim Anlayışının Temel Kavramları
-------------------------------------------

Böyle büyük laflar etmeyeli uzun zaman olmuş. Büyük teorilerden ve
yalınkat kavramlaştırmalardan kaçmaya çalışan biri için *Bilim
Felsefesi* diye bir konuda rahat söz söylemek mümkün değil, yine de
burada son üçyüz yıldır bizi kainatın kanunlarıyla tanıştıran Pozitivist
geleneğin hedeflerine, Pozitivist olmayan bir programla da
erişilebileceğini ve İslam'ın (evet, yanlış değil, şu bizi geri bırakan
İslam'ın) temelindeki çeşitli kavramların bizi bilimselliğe
yaklaştırabileceğini anlatmaya çalışacağım.

Burada yapmaya çalıştığım, Türkiye'de ve diğer Müslüman ülkelerde son
yüzyılda yüksek düzeyde ilgi gören ve *Kur'an'ı tasdik eden bilim*
tarzı, bazısı tefsir ilminin sınırlarını zorlayan ve uzun vadede bize
medeniyet olarak faydası olmayacak şeyler söylemek değil. Böyle bir
İslam'ı bilimle tefsir geleneğinin, doğuşu ve gelişimi bakımından dine
(daha doğrusu Hıristiyanlığa) karşı hep savaş vermek zorunda kalmış
bilimi anlamamızda ve bilim adına daha yüksek bir kültür üretmemizde
faydası olmayacağını düşünüyorum.

Bir de, bilime haddinden fazla *hikmet* eklemenin din adına bilimi
istismar etmek anlamına geldiğini söylemek lazım. İslam'ın bilimden ayrı
bir şey olması beni bir Müslüman olarak incitmiyor, zira bilimin ve
dinin farklı hedefleri olduğunu, bir metodoloji olarak bilimin dinin
yerini almasının mümkün olmadığını düşünüyorum. Aynı şey, ister istemez
günlük hayatta varolandan ötede çeşitli kavramlar kullanmak zorunda olan
(herhangi bir) dinin de bilimin yaptığını yapmak için uygun olmadığını
düşünmeme yol açıyor.

Burada yapmak istediğim sadece bir Müslüman'ın bilimin gayelerine
bakarken bunları kendi günlük hayatı içinde anlamdırabileceğini, Allah'a
iman, küfür, şirk, kainatın Allah'ın ayeti olması, gaybı sadece Allah'ın
bilmesi gibi İslami kavramların bilime bakışımızda, bilime sahip çıkmak
için bize kaynaklık yapabileceğini anlatmak.

\*\*\*

Bilimin korunmaya ihtiyacı mı var? Zaten yeterince güçlü değil mi?

Naçizane Amerikan sistemini yakından izlemeye çalışan biriyim ve Batı
Avrupa'nın sahip olduğu dinsizlik eğiliminin tersine, kuvvetli bir
Hıristiyanlığın Birleşik Devletleri esir aldığını ve kültürel olarak bu
Hıristiyanlaşmanın onları uzun vadede yeni bir Ortaçağ'a doğru
götürdüğünü düşünüyorum. Bu dediğim hemen gerçekleşecek bir şey değil,
yine de sürecin işlemeye başladığını ve bugün Amerikan Başkanının zihin
haritasında yer bulan bu *kutsal kitapçılığın* uzun vadede Batı'nın
gerçek bilim üretiminde topallamaya yol açacağını düşünüyorum. Buna bir
de giderek revaç bulan ve kendilerini *gerçek olmasın da ne olursa
olsun* kolaycılığında her tür felsefenin kucağına atmaya teşne
milyonları ekleyiniz.

İkincisi ve belki daha önemlisi de şu: Amerikan sistemi büyük ölçüde
büyük şirketlerin egemenliğinde olan bir sistem ve bu sistemin işleyişi,
daha çok sayıda insanın tüketim kölesi olmasına bağlı ve bilim üretmekle
yükümlü olduğu varsayılan insanların da bu sistemde yer alması
gerekiyor. İyi bilimadamı, sadece iyi çalışma yapan değil, aynı zamanda
iyi kaynak bulan bilimadamı anlamına gelmiş durumda ve maddi kaynak bir
noktadan sonra araçtan daha ziyade amaç haline geliyor. Buna bir de
üniversitelerin bilimden anladıklarının ortaya çıkan makale sayısı veya
atıf gibi ölçüler haline geldiğini, araştırma kuruluşlarının da
kendilerini uygulamaya adadıklarını eklerseniz, Batı'nın bir bilim
medeniyeti olmaktan uzaklaşma sürecinin başladığını, en azından artık
zirveden inmeye başladıklarını söyleyebiliriz.

Müslümanların bugün bir medeniyet olmaktan en uzak günlerini yaşadığının
ben de farkındayım. Hele bilim deyince, Müslümanların dünyanın en geri
topluluğu olduğunu ben de görüyorum. Yine de yeryüzünde değişimin her
zaman periferden geldiğini, İslam'ın da hayat anlayışıyla bilime bundan
sonra yataklık edebilecek medeniyetlerden biri olduğunu düşünüyorum.
Belki de en kuvvetlisi, çünkü bugünkü gibi giderse bir gün muhtemelen
çökecek dünya sisteminin çökmesinden en az sorumlu medeniyet İslam
medeniyeti olacak. O zamana kadar hepten yok olmazsa tabi.

Derdimin İslam'ı geliştirmek veya günümüze uyarlamak olmadığını, aslında
bilimin yaşama şansı bulabileceği bir toplum olduğunu görmek gerek. Bir
Müslüman olarak İslam'ın bilime ev sahipliği yapabileceğini, bunun
İslam'ın kitabıyla ve kavramlarıyla uyumlu olduğunu anlatmak. Bu imanla
bilim arasında bir zıtlık görmeye şartlanmış ve bunun için bilimle
(dinle) arası her zaman açık olmuş dindarın (dinsizin), diğer tarafa bir
köprü kurmasına yardımcı olabilir.

\*\*\*

Bilimden kastım, daha çok pozitif bilimler ve Matematik olsa da burada
söylediklerimin Sosyal Bilimler için de kısmen geçerli olduğunu
sanıyorum. Bilim yapmaktan kastım da, yeni bilgi ve ilişkilerin
bulunması ve üretilmesi. Bunlardaki motivasyonun *Tanrı'nın aklındakini
anlamak*tan, *insanlığı daha ileriye götürmek* gibi çeşit çeşit
olabileceğini, bilim yapan insanların Müslüman olmayabileceğini, bilim
yapmaktaki amaçlarının da İslam'ın anlattıklarının doğru olmadığını
göstermek olabileceğinin farkındayım. Bugün bilim dünyasının büyük
ölçüde ateistlerden oluştuğunu biliyorum ve yine bir İslam medeniyetinin
çıkarabileceği biliminsanlarının da ateist olabileceklerinin
farkındayım.

Yine de, nasıl Hıristiyanlık aslında baştan beri karşı çıktığı,
yatağında boğmak için çabaladığı bilimin kollarında hayat bulabiliyorsa,
İslam anlayışımızın da, böyle bir bilimsel gelişmeden, aktörleri ve
kaynakları kim olursa olsun faydalanacağını düşünüyorum.

İslam, Hıristiyanlıktan çok daha net şekilde metodik olarak bilimsel
olmayı, kaynakların önemini, bilgiye ve hakikate saygıyı vurguladığı
halde, yeryüzünde bulunuşumuzun bir *ahiret istismarı*na dönüşmesinden
sonra gerilemeye başladık. Halbuki bu din, ilk dörtyüz yılında dünyanın
en önemli kültür ve medeniyet merkezlerine yataklık etmişti. Çıkardığı
insanlar belki gerçek anlamda Müslüman olmasalar da, İslam medeniyetinin
içindeydiler ve bunun kazandırdığı dinamizm sayesinde bir medeniyet
haline gelebilmişti.

\*\*\*

Bilimin herhalde ilk ilkesi hakikatin tarafında olmaktır. İnsanlar sahip
oldukları inançlarını yeryüzüne bakarak deneyecekler ve doğruluğuna
yaşadıkları dünyayı bir şahit olarak getireceklerdir.

Kainatı Allah'ın yarattığına inanan kimsenin nasıl olup da, kendi sözünü
veya Allah'ın sözünü o kainatta denemekten kaçacağını anlamak mümkün
değil. Eğer Kur'an'ın Allah'ın vahyi olduğuna ve kainatın da Allah'ın
yarattığına dair bir inancımız varsa, bu ikisinin birbiriyle çelişmemesi
gerekir.

*Allah ol' der ve olur*u kainatın da Allah'ın sözü olduğu şeklinde
anlıyorum. Yine de Kur'an'ın kainattan bir farkı var. Allah'ın
kainattaki ayetleri bir yoruma tabi değilken, Kur'an ayetleri
anlayanların anlayışlarına bağlıdır. Mesela kütleçekim kanunu, insanlar
varolsa da, olmasa da aynı şekilde işler, anlamı insanın onu anlayışına
bağlı değildir. Ancak vahiy böyle değildir, kelimelerin neye işaret
ettiğini görmek ve onu bir insanın sözü gibi yorumlamak gerekir.

Kainatın Allah'ın ayeti olmasından, onun bize indirilenden çok daha net
bir ayet olduğunu anlıyorum. İnsanın sözü, gerçeği anlattığı ölçüde
hakikattir, Allah'ın kainattaki sözü ise hakikatin kendisidir. İnsanın
sözünün gerçekliğinin sadece insan zihninde olmasına mukabil, Allah'ın
sözünün gerçekliği insanı ihata eder, onun tüm duyularını kuşatır ve
hakikatin temelidir.

Bir insan buradan yola çıkıp, hakikatin tarafında olmayı, Kur'an'da veya
başka yerde de yazsa, herhangi bir sözün kendi anlayışıyla sınırlı
olduğunu ve bunun gerçekliğinin ancak hakikati ölçü alarak
bulunabileceğini görebilir. Müslüman, eğer yeryüzünün Allah'ın
yarattığına dair iman sahibiyse, kainatı olduğu gibi anlamak ve
indirileni de böylece daha iyi anlamak gibi bir vazifeyle yükümlüdür.

\*\*\*

Kur'an gerek putperestlere hitabındaki *boş isimler* tavrında, gerek
Hıristiyan ve Musevilere *ahirette hesaplaşacağız* tavrında aslında içi
boş ve yeryüzünde denenmesi mümkün olmayan türde *bilgi*ye karşı bir
duruş belirtir. Yüzyıllar içinde, içine türlü çeşit hikaye sokulmuş olsa
da, İslam'ın bilgi anlayışında bu *denenebilirlik*in önemli olduğunu
görmek gerekir.

Denenmesi mümkün olmayan bilgiyi dinlerine soktukları ve sırf bu yüzden
hakikate düşmanlık ettikleri için eleştirilen Kur'an'ın muhatapları,
bugünkü Müslümanların hakikate düşmanlık etmekte kendilerini
geçtiklerini görseler ne düşünürlerdi acaba?

*Kafir*in kelime anlamının *bir şeyin üstünü örten* olduğunu bile bile,
Allah'ın kainattaki kanunlarının üstünü, atalarından öğrendiğiyle
örtmeye çalışandan daha zalim kim olabilir?

\*\*\*

*Şirk* benim için basitçe *sebep sonuç ilişkilerine bağlı bir şeye
ilahlık -yani sebep sonuçtan bağımsızlık- atfetmek* diye tanımlanabilir.
Putlara tapmak şirktir, çünkü onu insanlar yapmışlardır, insana tapmak
şirktir, çünkü o da yeryüzünde Allah'ın kanunlarına bağlı olarak
bulunmaktadır, yıldızlara tapmak şirktir, çünkü onlar da Allah'ın
kanunlarına bağlıdır, Güneşe ve Ay'a tapmak da şirktir, çünkü onlar da
Allah'ın kanunlarına boyun eğerler.

Müslüman Allah'ın kainattaki herşeyden farklı olduğunu, onun *doğmamış
ve doğurmamış* olduğunu iman eder. Bu haliyle geri kalanların ne
olduğunu bilmesi, Allah'ın ne olduğunu bilemeyeceği için, Allah'ın ne
olmadığını bilmesi imanın şartlarından biri olmalıdır.

Bilimin gayesi de, işte bu sebep sonuç ilişkilerini, Allah'ın
ayetlerinin ne olduğunu ve nelerin Allah olmadığını anlamak olmalıdır.

\*\*\*

Biliminsanının ahlakı, Allah'tan başkasına kulluk etmemeyi gerektirir.
(Bazısı bunu Allah'a da kulluk etmeyerek yapmaktadır.) Yaptığı işi ve
macerasını, Allah'ın kainattaki ayetlerini anlamaktan başka bir şeye
hasrettiğinde, ister istemez *küfür*e hizmet edecektir.

Günümüzde insanın bir ilaha sahip olmaması durumunda, Allah'ı bulması,
yanlış ilahlara sahip olması durumunda bulmasından daha kolaydır.
Biliminsanı için de bu geçerlidir ve insanların bir İslam memleketinde
Allah'ı inkar etseler (ve inkarlarını temellendirmeye çalışsalar) bile
insanlara faydalı olacak işler yapmaları, neticede İslam'ın yükselişine
faydalı olur. Zira bir düşünce olarak Ateizmin geniş çaplı bir yaşama
şansı yoktur ve Ateizm ister istemez dinin kavramlarından beslenir.

Hıristiyan'lıktan kaynaklanmış Ateizmin, İslam'dan kaynaklanan bir
Ateizm'le aynı şey olamayacağını, Batı'nın Aydınlanma geleneğinin saçma
bir insana tapma dini haline getirilmiş Hıristiyanlığa elbette Ateizm'le
karşılık vereceğini anlamak gerekir. Ve yine, bizim Ateistlerimizin de,
pek yaratıcı olamadıklarını ve hemen her düşüncemiz gibi, Ateizmimizin
de ithal olduğundan, bize kendimizi ve kainatı anlamak konusunda pek
ilham vermediğini vurgulamak gerekir. Bizde en yaratıcı Ateistler,
Kur'an'ın kaynakları konusunda, müsteşriklerin söylediklerini tekrar
etmekteler. Onların da, Kur'an'ın yanlış olmasının neden bir Ateizm'e
yol açması gerektiği konusunda pek cevapları olduğunu sanmıyorum.

Eğer konu biliminsanının kendini dinin dogmalarından uzak tutup, *Allah
öyle yaptı, oldu* demeden araştırmasıysa, çizilen çerçeve, eksikleri
olsa da bu işe yarayabilir. İslam'ın kaynaklarını veya vahyi inkar etmek
yoluyla Müslüman olmamak mümkündür, yine de Kur'an'ın anlattığı Allah'ı
ve koyduğu ilkeleri inkar etmeye, dürüst ve hür düşünceli bir bilim
insanı olmak için gerek yoktur. Dine karşı şartlanmışlık içindeki
insanların, sırf *din olmasın* diye gözlerini hakikate kapatmaları kendi
zararlarına olur.

Bunu bile bile Ateizm'le *savaşmaya* da gerek yoktur, çünkü insanların
daha iyi olmasına sebep olmayan düşünceler, zaten *bilimsel* olarak yok
olmaya mahkumdur. Konu çok zaman insanların hayatları içinde *La
ilahe*den geçerek, *illallah*a ulaşmaları şeklinde cereyan etmekteyken,
bu gelişimi durduracak *önlemler* herkese zarar verir.

\*\*\*

İslam'ın kaynaklarından biri olan Tasavvufun felsefi kısmının eski
Yunan, Mısır ve Doğu dinleriyle büyük benzerlikler gösterdiği ve Batı'da
bilimin tarihi gelişimini tetikleyenin Rönesans'taki Yunan ve Roma
ihyası olduğundan hareketle, bizim de yolumuzun büyük ölçüde
Tasavvuf'tan geçtiğini söylemek mümkündür.

Gelecekteki bir İslam Aydınlanması'nın temel taşlarını muhtemelen
Tasavvuf koyacaktır.

\*\*\*

Burada temellerini anlatmaya çalıştığım anlayışın, İslam için bilimi
anlamlandırmakta faydası olacağını umarım. Bu notların büyüyüp, şamil
bir Bilim Felsefesi haline gelebilmesi zaman alır, yine de burada ilk
kıvılcımlarını ifade etmeye çalıştığım düşüncenin, bir medeniyet olarak
İslam'ın yeniden bilimle buluşmasını kolaylaştıracağını ümit ediyorum.

Allah ve Vahiy
--------------

-   Bu konuyu açıklamam lazım, olabildiği ölçüde. Anlatırken
    kekelediğimi farkettim ve karşımdaki insanlara tam olarak
    aktaramadığımı. Kendi düşüncelerimle ilgili belirsizlikler de yok
    değil, yine de en azından düşündüğüm ölçüde hangi noktada olduğumu
    ifade etmek isterim.
-   Kabullerimden birisi insanların anlaşmasına yarayan lisanın,
    yaşadığımız dünya -ve kainat- tarafından şekillendirildiği ve bu
    haliyle Allah'la ilgili düşünceleri tam olarak ifade edemeyeceği.
    Dille ifade edilebilecek, sadece Allah'ın ne olmadığıyla ilgili
    oluyor sonunda. Çünkü mesela *Allah Rahman'dır* dediğimizde, zihnen
    ve anlam olarak *Allah Kahhar'dır*dan uzaklaşıyoruz. Allah hakkında
    dilde tam doğru olarak söylenebilecek tek şeyin *Allah Allah'tır*
    olduğunu sanıyorum. Bu bile tartışmaya açık aslında.
-   Ateizmin temel düşüncelerini kendi kaynaklarından okuyan insanların
    bunlara tam bir cevap veremediğini düşünüyorum. Batı'da
    Hıristiyanlığın aldığı şekil, felsefi olmaktan çok, sahne sanatları
    ve retorikle alakalı. Müslümanların da uzun zamandır dış
    kaynaklardan apardıkları balık resimlerini gösterip, Evrim Teorisini
    *çürütmek* dışında yaptıkları bir şey yok. Vakta ki Evrim Teorisi
    yanlış olsun, bunun bir Tanrı'nın varlığını nasıl isbat edeceğini
    ben mi anlamıyorum, millet mi *temenni*de bulunduğunun farkında
    değil, bilmiyorum.
-   Geçenlerde *Allah vardır* cümlesinin doğru anlaşılabilmesi için
    Allah'ın zatının bilinmesi gerektiğini düşündüm. *Varlık* dediğimiz
    şeyi kainatta gördüğümüz, düşündüğümüz şeylerle anlıyoruz. Mesela
    bizim varlık anlayışımızda *var olan bilinebilir* diye bir kabul var
    veya daha basit düşünürsek, *var olan algılanabilir* denebilir.
    *Allah vardır* dediğimizde onun varlığının bizim varlığımıza (sırf
    varlık yönünden bile olsa) benzer olduğunu kabul ediyoruz. İşte
    arazlar da oradan çıkıyor.
-   Birine *Allah kendini yok edebilir mi?* diye sormuştum. *Edebilir
    ama etmez* demişti. *Etseydi nereden bilebilirdik?* demiştim. Ne
    cevap aldığımı hatırlamıyorum ama tatmin etmediğini hatırlıyorum.
    *Etseydi burada olmazdık* gibi bir şeydi. *Allah bizi yarattıktan
    sonra kendini yok edip, bizim varlığımızda değişiklik olmamasını
    sağlayamaz mı?* sorusunun mantıklı cevabı bildiğim kadarıyla yok.
    Mesele Allah'ın kadir-i mutlak olmasından daha ilerde, *yapsaydı
    nasıl bilirdik?* sorusunda. Allah'ın sıfatlarıyla ilgili bir çelişki
    aramıyorum, onun varlığına dair bilgiyi elde ediş tarzımızı
    sorguluyorum.
-   Allah'la ilgili herhangi bir söz zıddını da içermek durumunda.
    *Allah vardır* veya *Allah yoktur* cümlelerinin hükmü, bir kalemi
    gösterip *bu kalem vardır* veya *bu kalem yoktur* demekle aynı şey
    değil. Eğer aynı şey olsaydı, Tanrı'nın varlığını *isbat* eden
    metodlar çalışırdı. İnsanoğlu kendinden bir şey katmadan Tanrı'ya
    ilişkin bir bilgi edinemiyor.
-   Tanrı'nın varlığıyla ilgili herkesin bildiği *ilk sebep* kanıtı:
    *Her şeyin bir yapıcısı var, kainatın da yapıcısı Allah. Efendim,
    Big Bang bu görüşü destekliyor, vs.* Big Bang'in Allah'ın
    yaratmasıyla ilgili olduğunu söyleyen biri olmadan Big Bang'in ne
    için olduğunu ve neyi isbat ettiğini nereden bilebilirim? Aklımda
    Allah'ın varlığını isbat kaygısı olmasa ve Big Bang'i bulsam, yine
    Allah'a ulaşabilir miyim? Bu ulaştığım Tanrı, Big Bang'in Tanrısı mı
    olur, yoksa Allah mı? Big Bang'in Tanrısının Big Bang'e sebep olmak
    dışında bir şey yaptığını nasıl bilebilirim?
-   St. Anselmus diye bir adamın *Ontolojik kanıt* diye geçen bir
    düşünce yöntemi vardır. *Mükemmel bir Tanrı'yı düşünebildiğimize
    göre, bu düşünce ancak o Tanrı tarafından verilmiş olabilir, bu
    sebeple Tanrı olmalıdır* diye bir düşünce. İnsanın konuya dahlini
    bundan daha iyi ortaya koyan bir iddia yok.
-   Bizde Hz. Ali'ye atfedilen *Peki ya varsa?* kanıtı, Batı'da
    *Pascal's Wager* diye geçer. Blaise Pascal da Hz. Ali'nin *Her şey
    bildirildiği gibiyse ben zaten kazanırım, değilse de ben yine bu
    dünyada iyi yaşamış olmakla kazanırım* şeklinde özetlenebilecek
    düşüncesine benzer bir fikir ileri sürmüş. Burada dinin her zaman
    insanı iyi yaşamaya sevkettiğine dair bir kabul var ve bunu
    zamanımızda desteklemek pek mümkün değil. İnsanlar belirli bir din
    sahibi olmadan da ahlaklı yaşayabiliyorlar. Hatta bazı durumlarda
    din insanları anlayışsızlığa ve kötülüğe sevkediyor. Din adına
    işlenen (ve aslında tamamen siyasi olan) cinayetleri ele alsak bile
    yeter.
-   Bir ikinci nokta, yukarıdaki düşüncenin Allah'ın varlığının bizden
    neler istediğine dair bir kabule sebep olması. Belki Allah kendini
    inkar etmemizi istiyor ve vahyi de aslında bazılarının bunu
    bulmasını kolaylaştırmak, bazılarını da hepten şaşırtmak için
    gönderiyor. İyi bir hayat yaşayan Ateist'in neden kurtuluşa
    eremeyeceğini açıklamak buradan hareketle ne kadar zor.
-   Tanrı'ya götüren kanıt diye sunulan hiç bir şeyin, önce iman etmeden
    işe yaramadığını gördükten sonra, imanın bu kanıtlarla alakası
    olamayacağını düşündüm. Necip Fazıl'ın *iman isbatın bittiği yerde
    başlar* sözüne mukabil, *imansız isbat mümkün değil* noktasına
    geldim. Bu nokta benim Agnostikliğimin başlangıcıydı.
-   Vahiyle veya Allah'la ilgili bir çok hikaye uydurmak mümkündür.
    Mesela Kur'an'ı uzaylıların yazdırdığından, tarihte öyle bir şey
    gerçekleşmesi için gelecekten gelen birilerinin Hz. Peygamber'e
    yardım ettiğine, Kur'an'ı yazdıranın Tanrı olmasa da büyük bir ruh
    olduğuna ve o zamanki insanların iyiliğini istediği için bunu
    yaptığına kadar hikayelerin hepsi inanmak istemeyenler için bir
    sığınak sağlayabilir. Dahası Kur'an da, tarafsız bir gözle
    bakıldığında çelişkiden uzak bir kitap değildir ve mesela Nisa
    Suresinin 12. ve son ayetlerinde mirasla ilgili aynı durum için
    farklı hükümlerin verilmesinden (bir şekilde te'vil etmeye
    çalışmazsak) ortada ciddi çelişkilerin olabileceğini görürüz. Aynı
    şekilde bazı tarihi referansların yanlış olmasının bizi götüreceği
    yerler de Kur'an'da bilgi yanlışları olabileceğidir.
-   Bu noktada kişinin gidebileceği iki yön vardır. Ya hikmet ve mucize
    adına kendi hayatında, Kur'an'da ve diğer kaynaklarda yer alanları
    görmezden gelecek ve bunlara *geçmişin masalları* diyecek, ya da
    kalbini Allah'tan geleceğe açık tutacaktır. Her şeyin bittiği
    noktanın benim için bütün imanın yeniden keşfi olduğunu söylemeye
    lüzum yok.
-   Allah'a iman her şekilde kişinin *ben*le olan bir kavgasıdır.
    Allah'a iman eden kişi için, bu imana kendisi istediği için mi,
    yoksa Allah istediği için mi ulaşmıştır, belli olmaz. Bir noktada
    Allah'la ilgili bütün düşünce ve anlayış, iman sahibinin kalbinden
    başka yerde bulunamaz. *Yerlere, göklere sığmadım, mü'min kulumun
    kalbine sığdım.*
-   İnsan varlıkla bilgi, *ben*le *öteki*, mahlukla halık, akıl ve
    nefis, ve bir sürü zıddın birleşmesinden yaratılmış. Bütün bu
    zıdların içinde kendi zıddına ulaşmak ve Rabbine vasıl olmak için
    çabalıyor. İnsanın tüm faniliği ve hiçliği yanında, Allah ezeli ve
    ebedi ve her şeyin sahibi. İbn Arabi, *zıtlar bir kere
    birleştiklerinde ayrılmazlar* derken insanın Rabbiyle buluşmasından
    bahsediyor gibi ve evet işte bunun için *kalpler ancak Allah'ın
    zikriyle tatmin olur.*
-   Ben iyiysem, Allah iyidir, ben kötüysem, Allah kötüdür. Ben varsam
    Allah vardır, ben yoksam Allah yoktur. Ben merhametliysem, Allah
    merhametlidir, ben gaddarsam Allah gaddardır. Ben adilsem, Allah
    adildir, ben zalimsem, Allah zalimdir. Allah insanın olmadığıdır ve
    insanın olduğu olur. Kişi hayatından ve tercihlerinden sorumludur ve
    Allah kimseye zulmetmez. *Zerre kadar iyilik yapan, karşılığını
    alacak ve zerre kadar kötülük yapan karşılığını alacak.*
-   Yukarda yazdığımın hem ahiretle, hem doğu dinlerindeki *karma* ile
    uyumlu olduğunu gören var mı?
-   Allah'a böyle bir imandan sonra, Kur'an hakkında da bir
    değerlendirme yapmam gerekiyordu. Zira Allah'ın varlığına iman beni
    dosdoğru olarak Kur'an'a götürmedi ve yine kabul etmem gerekir ki,
    Kur'an olmasaydı ben iman etmezdim. Allah'a imanda yaşadığım
    ikiliği, Kur'an'a imanda da yaşadım. Allah'tan gelen vahyi kabul
    etme konusunda bana Pascal'ın yol gösterdiğini kabul etmem gerekir.
-   İbrahim'in, Musa'nın, İsa'nın ve Muhammed'in Allah'ı, felsefecilerin
    Allah'ı değil. Kişioğlu yukarda anlatıldığı şekilde Rabbini kendi
    keşfetmeye çalışırsa, keşfettiği ancak bir put olabilir.
    Descartes'ın veya Newton'un Tanrı'sı tarzında bir Tanrı, işleri
    yoluna koymak için gerekli ama istenmediği zaman ortadan
    çekilen...Bilimde veya felsefedeki boşlukları doldurmak için
    *gerekli* bir Tanrı...Hayır, Allah işte bu değil, benim yarattığım
    Tanrı değil, kendisiyle ilgili bilgiyi insanlara sunmasına iman
    etmeden, yukarıda bahsettiğim zıtlıklar içinde *ben* tarafına
    meyletmek (ve felsefecilerin Tanrısıyla başbaşa kalmak) çok
    muhtemeldir ve vahyin bir bilgi olarak yer almadığı doğu
    dinlerindeki uzun süren kuvvetli terbiyenin amacı, işte burada
    kişinin *ben* ve *öteki* sırrına kavuşmasıdır. Vahiy bizi bu
    zorluktan kurtarır ve onun için vahye iman, terbiye edilmek isteyen
    insanı daha kolay yoldan terbiye edebilir.
-   Yine de Kur'an'ın yüzünden anlaşılmasıyla ilgili sorunlar devam
    etmekte. Bahsedilen çelişkileri nereye koyacağız? Burada Kitab'ın
    işaret ettiği yönün, ayetlerin düz manasından daha önemli olduğuna
    ve çelişkilerin bizi bir noktadan sonra kendi düşüncemizi inşa
    etmekle yükümlü tuttuğuna inandım. Kur'an'da anlatılan kıssaların
    hemen hepsi, devrin ileri gelenleri tarafından biliniyordu, bu
    haliyle Kur'an bir çok yerde eskilerden haber getirmek için değil,
    bilinenleri yeniden düşündürmek için tarihten örnekler veriyordu ve
    tarihi tutarlılık itirazı aslında sağlam bir itiraz değil. Kur'an,
    bahsedilenlere *bunlar gerçektir, değildir* diye değil, *bunlardan
    alınacak dersler vardır* diye yaklaşılmasını öğütlediği halde
    yapılacak bir tartışma değil.
-   Kur'an'ın mükemmel bir kitap olmaktan Allah tarafından özellikle
    uzaklaştırıldığına dair bir düşünceye ulaştım. Çünkü bizim
    putlaştırmamız en kolay olan şey Kur'an'dı. Allah yerine Kur'an'a
    tapmaya başladıktan sonra zaten yoldan çıkmaya başladık. (mesela
    bakınız, Sıffin vak'asında Hz. Ali tarafındakilerin karşı taraf
    mızraklarına Kur'an sayfaları taktığı için savaşmaktan
    vazgeçmeleri.) İnsanların kendilerine işaret edilen yolu, bir
    kitaptan okuyuverip bulacaklarına inanmaları ne kadar güzel. O zaman
    vahyin neden kesildiğini ve Hz. Peygamberin, kimse tarafından inkar
    edilemeyen, mesajının tedriciliğini nasıl açıklayacağız? Diyelim Hz.
    Peygamber 1000 yıl yaşasaydı ve çıkan meselelerde yeni vahiy
    gelseydi Kur'an şimdiki halinde mi olurdu? Ve bugün bir peygamber
    olmadığı için çözemediğimiz meselelerimiz olduğunu nasıl inkar
    edebiliriz?
-   Kişilerin kendilerini otomatikman *fırka-i naciye*de görmelerinin ve
    cennetin kendilerine miras kalacağını zannetmelerinin Kur'an'ın
    Yahudilere hitabında lanetlendiğini bile bile, *kolay kurtuluş*
    meraklısı olmaları ne kadar acı. Bizim bir çok din adamımızın
    Yahudilerin din adamları gibi kibirli tavırlar içine girmeleri ve
    kendilerine doğru ulaşsa, yerlerinden kalkıp iman edecek güçte
    olmamaları ne kadar acı...
-   Kendime sorduğum sorulardan biri *yeryüzünde bir peygamber olsa, ona
    iman edebilecek durumda mıyım?* oldu. Hz. Peygamberin son nebi
    olmasına ilişkin bilgiyle alakalı değil bu, daha çok benim gözümün
    ve kalbimin böyle bir tavra sahip olup olmadığıyla alakalı. Yoksa
    zaten son nebiyse, artık nebi gelmeyecektir, yine de benim kalbimi
    ve aklımı böyle bir hassasiyette tutmam, *Hz. Peygamber'in ashabı
    gibi olmak* gibi bir hedef varken, herhalde gereklidir.
-   Hz. Peygamber'in mesajı içinde burada yapılan tartışma tarzında bir
    tartışma yok. İslam bir *aksiyon dini* ve Kur'an bir hikmet kitabı
    olsa da, felsefecilerin yaptıkları şekilde sonuçlara ulaştıran bir
    kitap değil. Allah'ın ve vahyin mahiyeti hakkında (veya tartışılan
    diğer konuların mahiyeti hakkında) günlük hayatta ulaştığımız tarzda
    bir bilgiyi Kur'an'dan elde edemiyoruz. Onun için bir çoklarına
    anlamsız cümleler bütünü gibi geliyor kitap, kopuk kopuk, nerede ne
    dediği pek belli olmayan...
-   İşte bu sebeple Kur'an'da bulunan ve Allah'la, meleklerle, cennetle
    veya diğer konularla ilgili ayetlerin hepsine olduğu gibi iman edip,
    bunlardan günlük hayata ilişkin sonuçlar çıkarmamaya çalışıyorum.
    Düşünce ve itikat, benim düşünce ve itikadım ve bunların değerini
    sadece yaptıklarımda buluyorum. Kişiyi doğru davranışa götürdüğü
    sürece, tam olarak neye nasıl inandığını değerlendirmek bana düşmez.
    Müslümanların tarihteki ve şimdiki, itikadı amelin önüne alan
    tavrına karşılık, kendimden serbest bir düşünce ve bununla beraber
    ahlaki olarak doğruluk bekliyorum. İtikadı amelin önüne alma,
    tarihte İslam'ın amele ilişkin kavgalarını teskin etmek için
    bulunmuş bir çareye benziyor, yine de 1000 seneden sonra bizi
    getirdiği nokta dünyanın en geri (ve bir çok noktada en ahlaksız,
    kemiksiz, düşüncesiz, fakir, medeniyetsiz) memleketlerinin
    müslümanlar arasından çıkmasıdır.
-   Yine de eğer konu, *ben müslümanım* diyeni, namaz kılmadığı veya
    içki içtiği için tekfir etmekse, amelin itikadın önüne geçmesinden
    kastım bu değil. Bir çok yönden kötülük içinde olsa ve hatta
    dünyanın en kötü insanı da olsa, *ben müslümanım* diyen bir insana,
    *değilsin* diyebilecek herhangi bir makamın veya kişinin olduğuna
    inammıyorum. Neticede böyle yapanlar için de, itikat amelin önüne
    geçiyor ve başkalarının kafirlikleriyle ilgili çeşitli hükümler
    peşinde koşuyorlar.
-   Buraya kadar gayet liberal bir çizgi çizdikten sonra, Kur'an'a
    aslında en büyük itirazların yapıldığı *had*ler konusunda bir şeyler
    söylemek lazım. Kur'an'ın, gidilecek yönü işaret eden bir kitap
    olmakla beraber, içindeki hükümlerin bir çok yönden insanların
    yaptığı kanunlardan daha iyi olduğunu düşünüyorum. Kısaca, bir
    kimseye işlediği sabit bir suçtan dolayı hapis veya para cezası
    verilmesindense, bedeni cezaların uygulanmasını daha adil buluyorum.
    Çünkü zaman ve para, kişiler için farklı anlamlar ifade ederken ve
    değerleri ister istemez farklıyken, sırta vurulan değneğin anlamı
    herkes için aynıdır. Devlet ve kanun yoluyla kısasa kısas bana makul
    geliyor. Batı hukukunun kültürel mirasından kaynaklanan ve suçu ve
    suçluyu doğal ve kaçınılmaz görüp, suç gerçekleştikten sonra en az
    zararı hedefleyen felsefesine karşılık, cezaların da, muhakeme
    usulünün de hiç suç olmayacakmış (olamazmış) gibi kurulduğu İslam
    hukukunun felsefesine yatkınlık duyuyorum. İnsanları muhakeme
    ederken, suç işlemelerinin imkansız olduğunu kabul edip, isbat
    şartlarını en ağırından koyduktan sonra, cezaları da tutarlı olarak
    insanlar suç işlemeyeceklermiş gibi koymanın daha sağlam bir hukuka
    sebep olacağını düşünüyorum. Bahsedilen hükümlerden bir insanın bir
    davadan beraat etmesinin kolay, ama suçu sabit görülürse alacağı
    cezanın ağır olacağı bir hukuku anlıyorum.
-   Kur'an'da, hükümlerle ilgili müşkillerin mirasla ilgili ayetlerde
    toplanmış olmasında, miras hükümlerinin özellikle göz ardı
    edilebilir yapılmasının payı olduğu kanaatindeyim. Hz. Ömer'in,
    gayet açık hükümler oldukları halde, çeşitli cezaları ve ganimet
    paylaşımını uygulamamasından ilhamla, mirasen geçen mülkiyetin,
    üretim araçlarının ve şirketlerin kontrolü anlamına geldiği
    zamanımızda, adaletli bir gelir dağılımına ancak mirası lağvederek
    ulaşılabileceğini düşünüyorum. Mirasın belli kişilere değil, bir
    toplumun tüm vatandaşlarına kalmasında, bugün içinde bulunduğumuz
    güvensizliği, fakirlikten kaynaklanan asayiş sorunlarını, yeteneği
    olanın sermayeyle buluşmasındaki engelleri, hayatın para merkezli
    olmasını düzeltmek adına faydaya yol açacağını düşünüyorum. Bu
    konuyla ilgili daha tafsilatlı bir şeyleri inşallah ilerde yazarım.
-   Belki uzun, çelişkili ve faydasız bir yazı oldu ama bu fakirin bu
    konulardaki fikirlerinin özeti bu meyandadır. Elbette Allah en
    iyisini bilir. Allah kalbimizi hakikate açık tutsun ve bizleri doğru
    yola iletsin.
-   Yeniden okuyunca bu yazıyı anlamanın en iyi yolunun onu unutmak
    olduğunu düşündüm. :)

İslam Anlayışım
---------------

Dün Ahmet Tolgay'la buluştuk. Uzun zamandır görüşmüyorduk. Bir önceki
gün mescidde karşılaşmış ve buluşmaya karar vermiştik ve konu yine o
karşılaşmada söylediğim bir söz üzerinden gelişti.

Akşam namazını kıldırmak sözkonusu olunca isteksiz olmamın sebebi olarak
*ben namaz kıldırdığım cemaatteki herkesi müslüman görürüm de, onların
bazısı belki de beni müslüman görmez* mealli bir şeyler demiştim. Bunun
kendisinde yarattığı şaşkınlığı gözleyebildiğim Ahmet'le Allah
düşüncesinden başlayıp, tasavvuftan ve onu şirk kabul edenlerden, helal
ve haramın tasnifine, Kur'an'daki çelişkilerden, Hz. Peygamber'in nebiz
ismiyle maruf *likör* içmesine varan bir sohbet yaptık. Ahmet daha çok
benim düz bir gelişim göstersem düşüneceğim şeyleri söyledi, Ehl-i
Sünnet'in söylediği şeyleri...Ben de onun bir arkadaşından muhtemelen
duymak istemeyeceği şeyleri söyledim.

Geçen zamanlarda bir arkadaşımda Gümüşhanevi'nin *Ehl-i Sünnet İtikadı*
isimli kitabına göz atarken, orada *falanca kafirdir*, *filanca
kafirdir* denilen görüşlerin bazısını taşıdığımı farketmiştim. Ehl-i
Sünnet itikat konularında mantığa fazlasıyla bağlı, bense en başından
mantığın yaratılmış olduğuna ve yaratılmışın yaratanı anlamak için bir
araç olarak kullanılamayacağına inanırım. Zira mantıkla gidersem
çıktığım yol beni Agnostik yapmıştı, zamanında. Bir çoğunun *imanını
kaybetmemek* adına düşünmekten vazgeçmesine mukabil *ancak düşünmeyerek
ayakta duran bir iman, sahte bir imandır* demiş ve bırakmıştım. Hala da
günlük olarak gel-gitler yaşıyorum, bir günüm birine uymuyor ve yine de
hepsinde Allah'tan yardım istediğimde benden yardımını esirgemiyor. Bu
da mesela çok ilginçtir, benim İslam'a dönüşüm, o zaman tam bir iman
sahibi olmadığım Allah'tan bana yardım etmesini isteyerek
gerçekleşmişti. Şüpheci kişi *zaten inanıyormuşsun da istemişsin* dese
de, imanın kendi içinde bu çelişkiyi taşımak zorunda olduğunu kabul
ediyorum her zaman, alemlerin rabbinin kulunun kalbine sığmasındaki gibi
bir çelişkiyi. Onun için aslolan konunun *imanlı görünmek* veya *itikat*
yerine, amel olduğunu düşünmeye başladım. Kişi ne kadar *imanlı* olursa
olsun, hayatında ahlaklı olmak adına yaptıklarıyla anlaşılmalıdır.

Bizim çürümüşlüğümüzün temelinde de bu fazlasıyla *törensel* İslam
anlayışımız var. Yukarda amelden kastım, bu işlere dalmış kişinin hemen
anlayacağı tarzda bir şey değil, daha çok ahlaki ameli kastediyorum.
Bizim namazımız, orucumuz, haccımız da amel olmaktan çıkıp, kof bir
takım törenlere dönmüş durumda. Teorik olarak namaz kılan insanların
ahlaklı olması gerekir, Hz. Peygamber'in böyle bir hadisi var, ancak
namaz kılanlardan sadır olan ahlaksızlığı farkeden kişinin Nasreddin
Hoca'nın sorusundan mülhem *bu namazsa ahlak nerede, bu ahlaksa namaz
nerede* demek ihtiyacı doğuyor.

*Laf*a amelden ve uygulamadan fazla önem veren ve ameli de özünü
unutturacak derecede ayrıntıya boğup anlamsızlaştıran Ehl-i Sünnet
anlayışının bizim bugünkü çökmüşlüğümüzde büyük payı olduğu
kanaatindeyim. Kişioğlu anlamını bilmediği, ıztırabını çekmediği bir
takım lafları ezberleyerek cennete gidebiliyorsa, nasıl olup da ahlaklı
olmasını bekleyebilirsiniz? *Korku ile ümit arasında* olması gereken
kalbimiz, aslında hiç de hissetmeden söylediğimiz laflarla dolu ve bugün
normal bir insanın bir şekilde yalan söylemeden yaşamasının mümkün
olmadığı bir toplumda yaşamaya başladık. Ahlaklı olan da bunu direkt
olarak imanından değil, aile terbiyesinden kaynaklanarak yaşıyor.

Yoksa sorsanız bizim tecavüzcümüz de müslümandır, hırsızımız da,
yalancımız da. Nasılsa müslüman ya arkadaşlar, Allah bunları affeder.
Allah affetsin, kimseye de haketmediği, benim veya başka insanların
keyfi için ceza vermesin, ancak müslümanların da dinlerinin içini
boşaltıp ahlaksızlığı geçer akçe haline getirmiş olmaktan dolayı
verecekleri bir hesap var.

Bir de şu: beni veya her şeye inanmaya gönlü varmayanı sırf kendi
mantıklarına uymuyoruz diye cehenneme atmaktan gurur duyan tipleri
görünce, Hz. İsa'nın kendilerine adam olmalarını söylediği hahamların
tavrını hatırlıyorum. *Alim*lerin ellerinde, İslam'la ilgili en ufak bir
şüphe duyanı *küfr*e gönderecek *delil*leri olabilir, yine de, bakınca
*iyi ki hesabımı siz görmeyeceksiniz, benim bir Allah'ım var, o ne güzel
vekildir* diyorum.

Bugün milyon çeşit fırkaya ayrılmış ümmetin bu kadar bölük pörçük
olmasında da, temelinde ahlak olan ekonomik ve sosyal durumun bu kadar
iç yaralayıcı olmasında da birinci amilin ümmet için lafın, işten önce
gelmesi vardır.

Bakışımı temellendiren sosyal çerçeve buysa, teorik çerçeve de aslında
bu çeşit *alim*lerin ettikleri lafın sebeplerini gözetmiyor olmaları.
Kur'an'daki bir ayeti yorumlarken, işin içine ister istemez kültürün,
geçmişin, kişisel tercihlerin, *siyasi* ve *pragmatik* tercihlerin
girmesi kaçınılmaz. Bir çokları varacakları yeri bilip, ona göre delil
arıyorlar ve Kur'an da büyük bir kitap olduğu, İslam'ın kaynakları da
isteyene, istediğini sunabilecek kadar geniş olduğu için başarılı
oluyorlar. Aradığınızı bilirseniz, delili bulması kolay...

Bu da bizi birbirini anlamamak için yeterince delili olan insanlar
haline getiriyor. Herkes kendi dediğinin doğruluğundan emin, hemen
herkes *anlayış*in *küfür* demek olduğunu düşünüyor ve kimsenin
söylediklerinin kaynakları üzerinde düşünmek için vakti yok. Hemen
herkes gerçekte bilmediği konular hakkında konuştuğu halde, biliyor
numarası yapmaktan vazgeçmiyor. Şeytan bilenlerin yoluna işte böyle
oturuyor ve onlara bildikleriyle işte böyle zehirliyor.

Bu durumda takınabileceğim tavrın ne olduğunu düşündüğümde, kendimi
kimseyi İslam'ın dışında veya içinde görmek yetkisiyle donatılmış
bulamadım. Söylemek basittir, *bu din benim babamın malı değil* deyince
herkes hoşlanır, yine de mesela kimlerin içinde olduğunu sayınca *onlar
da mı?* diyen birisi varsa, tavrın *İslam'ın bekçiliği* olduğunu
söylemek gerekir. Mesela hadisin delil olduğunu reddedenler müslümandır,
bu durumda kişi namazın beş vakit olduğunu reddedebilir ve yine müslüman
kalabilir, muhkem ayetlerle ilgili farklı yorumlar getirenler
müslümandır, bu durumda mesela kişi İslam'da başörtüsünün bir emir
olmadığını veya yasaklananın sadece *şarap* olduğunu ifade edip müslüman
kalabilir ve yine Kur'an'daki hükümlerin bazılarının o döneme yönelik
olduğunu iddia eden de müslüman kalabilir, itikatla ilgili konularda söz
söylemenin hemen her zaman müteşabih ayetlerden, muhkem hükümler
çıkarmak olacağını farkedip susmayı tercih eden müslümandır, bu durumda
mesela kader hakkında farklı düşünceler geliştirip, anladığımız anlamda
bir kaderin olmadığını söyleyen de müslümandır.

Bunları genişletmek mümkün...Hatta önemli olanın İslam'da va'zedilen
prensipler olduğunu ve isimlerin öneminin olmadığını, prensipleri
yaşayan insanların kendilerine müslüman demeseler bile müslüman
addedilebileceklerini söylemek de mümkün. Böyle bir yaklaşım belki fazla
geniş gelecek, yine de kendilerine İslam'ın ulaşmadığı veya tarafsız bir
karara varamayacakları kadar bozulmuş olarak ulaşan insanlarla ilgili
benim söyleyebileceğim en iyi şey de bu olurdu.

Peki bu kadar genişlettiğimde, asıl içini boşaltan ben olmuyor muyum?
İnsanlarla ilgili değerlendirmemi *kafir* / *mü'min* diye yapmaya
çalışmadığımda ve asıl olarak insanların hayatlarına ve basit bir takım
ilkeleri yaşamalarına baktığımda herhalde olmuyorum. O ilkeler de
öldürmemek, yalan söylememek, Allah'tan başkasına kulluk etmemek ve onu
sağlam bir kalple anmak, insanlarla iyi geçinmek, aldığını rızayla alıp,
verdiğini rızayla vermek, aldatmamak ve yaptığı her şeyin hesabını
vermeye hazır olmak gibi kısa bir liste. Yine de böyle *içi boş* kısa
bir listenin uygulamasındansa, yukarıda bahsettiğim laf salatasından
*içi dolu* bir din sahibi olmak daha kolay.

Hz. Peygamber zamanında insanların itikat konularında fazla kafa
yormamış olmalarının üzerine, ona dayanmayan veya müteşabih olduğu belli
ifadelere dayanan muhkem bir itikat geliştirmeye çalışınca bu hale
geldiğimizi ve belki de gerek itikadî, gerek amelî konularda
konuşanların susulması gereken yerde konuştuklarını kabul etmek
durumundayım. Yine de bu, geçmişi, geleneği veya mezhep imamlarının,
alimlerin söylediklerini dikkate almamak demek değil, ben de bir çok
hüküm yönünden Hanefi hükümlerini takip ediyorum. Bununla beraber
yaptığımın sadece kendim ve başkaları için bir kolaylıktan ibaret
olduğunu ve benimkiyle veya başkalarınınkiyle ne kadar çelişirse
çelişsin, hakikatin farklı bir yerde olabileceğini kabul ediyorum.

Bir de şu: felsefeyi adını koyarak, Allah'ın alemini daha iyi anlamak
adına takip etmek varken, kendi söylediklerimi Allah'a isnat etmenin
gereksiz olduğunu düşünüyorum. Ve yine düşünceyle alakalı farzımuhal bir
ilke olarak, Allah yoksa bile bunu bir müslümanın bulmasının, bir
kafirin bulmasından daha iyi olduğu kanaatindeyim. Cehalet, tembellik,
düşüncesizlik ve kötülüğün üzerine hayat kurulmaz ve Allah adına
çağırdığını söylese bile beni bunlara çağıranlara itaat edecek değilim.

Kozmolojik Kanıt
----------------

İnsanlara neden bir yaratıcya inandıkları sorulduğunda, verdikleri cevap
en basit haliyle *her şeyin bir yapıcısı var, kainatın da yapıcısı da
Allah'tır* diyorlar.

Bu düşünce ülkemizde, bilhassa Bediüzzaman Said Nursi ve Adnan Oktar
gibi dini bilimle *isbat* etme yolunu seçmiş muhteremler ve
talebelerinde görülüyor. Anlatılan hikayeler çeşitli olsa da, sonuçta
fikir aynı: *Yeryüzündeki düzen bir yaratıcıyı gösterir.*

Bu tür bir düşünce tarzına itiraz ettiğimde kafir olacağımı
düşünenlerdenseniz, bundan sonrasını okumayın. Zira iki noktada itiraz
edeceğim: Birincisi bir sandalyeyi gördüğümüzde onun bir marangoz
tarafından yapılmış olduğunu söylemek mümkündür, çünkü etrafımızda
marangozlar gördük ve onlar sandalye yapıyorlardı. Sandalyeleri hep
marangozların yaptığını anlayacak kadar çok sandalye, marangoz ve
marangozun sandalye yapması sahnesine vakıfız. Duyularımızla
kazandığımız, birinci elde bir bilgimiz var bu sandalyenin yapıldığına
dair. Bununla beraber kainatın anlatıldığı şekilde yaratıldığı bize
sadece dolaylı yoldan öğretildi. Allah kainatı yaratırken biz orada
yoktuk, başka kainatlar yaratırken de yoktuk, hatta bir çok insan
dolaysız yaratmanın hiçbir türünü hayatları boyunca yaşamadı. Bu sebeple
sandalyedeki tecrübemizi, kainatın yaratıcısını anlamakta kullanmamız
birazcık cevabını bildiğimiz sorular sormaya benzer.

İkincisi ise aynı düşünce tarzının herhangi bir Tanrı'nın kainatı
yaratmasını *isbat* etmekte kullanmanın mümkün olduğudur. Kainatı
yaratıp, onu kuran ve kendi haline bırakan, masonların *Kainatın Ulu
Mimarı* dediği tarzda bir yaratıcıya daha çok uyar bu şekilde isbat
edilen bir Tanrı. Deizmin Tanrı'sının İslam'ın anlattığı Allah'tan
farkı, kainatı bir defa yarattıktan sonra onu kanunlarıyla kendi haline
bırakıp, vahiy gibi, peygamber gibi müdahalelere ihtiyaç duymamasıdır.
Bu çeşit bir Tanrı anlayışının izlerini Türkiye'yi yöneten insanların
bir çoğunda görmek mümkündür.

İşte bu iki noktadan dolayı kozmolojik kanıt diye sunulan bu akıl
yürütmenin pek de sağlıklı olmadığı kanaatindeyim. Eğer Allah'ın
varlığını bu şekilde isbat etmek yetseydi, insanlar arasında dinle
ilgili hiç bir sorun çıkmaması gerekirdi.

Mükemmel Tanrı
--------------

Ateizmin en sağlam argümanlarından biridir: *Mükemmel bir Tanrı, neden
mükemmel olmayan bir evreni yaratma ihtiyacı duydu? Eğer evreni
yaratmadan önce Tanrı mükemmel idiyse, evrene ne gerek vardı? Yok eğer
mükemmel olmak için evrene gerek vardıysa, Tanrı'nın mükemmel olduğu
nereden çıktı?*

Buna benzer şeyler.

İlk dikkatimi çeken, bu iddianın *zaman*ı bir veri olarak kabul etmesi.
*Kainatı yaratmadan önce Tanrı ne yapıyordu?* gibi bir soru anlamsızdır,
çünkü zaman, *öncelik* ve *sonralık* kainatla beraber yaratılmıştır.
Tanrısını sakallı bir *süpermen* olarak tahayyül etmeye meyyal
insanoğlunun düştüğü hendeklerden biri...Allah'ın kainatı yaratmadan
önce *kainatın varolması gibi varolduğu*nu veya kainata benzer bir
varoluşla kaim bulunduğunu iddia etmediğimizde bu soruları cevaplamakla
yükümlü tutulamayız.

*Allah vardır* dedikten sonra, bu varlığın hususiyetleri konusunda
insanın ezberlediği şeyleri söylemesi doğaldır. Onun varlığının kendi
varlığımız, elimizdeki eşyaların, etrafımızdaki insanların varlığı gibi
bir varlık olduğunu söylemek, üzerinde fazla düşünmediğimizde gayet
tabii bir yol olarak görünür. Halbuki Allah'ın kainat dışındaki
varlığının *kainatın varlığı gibi* bir varlık olması, onun var olmasının
bir şartı değildir. Böyle olduğunda da, Ateizmin *vardır-yoktur*
laflarının hiçbiri anlamlı olmaz çünkü Allah'ın varlığını, Ateizmin
bahsettiği -ve reddettiği- türden bir varlık olarak anlamak zorunda
değiliz.

İkincisi *bilgi* dediğimiz şeyin ancak insan sözkonusu olduğunda bizim
anladığımız tarzda varolduğunu söylemek. Allah kainatı yaratmadan önce,
insanın algısı ve aklıyla elde ettiği cinsten bir bilgiyle
bilinebileceğini iddia etmek, onun bu kainatın dahilinde varolduğunu
iddia etmek gibi olur. Bu Tanrısını yere indirip Yakup Peygamber'le
güreştiren Yahudi ve Hıristiyanlar için muteber olsa da, Güneş ve Ay
battıktan sonra onların Tanrısı olamayacağını gören hanif İbrahim'in
milletinden olanların itibar etmek zorunda oldukları bir fikir değildir.
( *Rabbini kainatın içinde aramak şirktir* diyecektim, yanlış
anlaşılmasından ve acele etmekten korktum, iyisi mi şirk kısmıyla
uğraşmayı şimdilik bir kenara bırakalım.)

Bu ikisini yazdıktan sonra soruya tekrar baktım. Derin tefsirlere
girişmek mümkün göründü. Yine de söyleneceği, belki de gereğinden
fazlasını ifade ettiğimi sanıyorum. Bu anlatılanların soruları nasıl
cevaplandırdığı açık değilse, muhtemelen bu soruyla uğraşmaktan başka
şeylerle ilgilisinizdir ve bu durumda naçizane uğraştığınızla uğraşmaya
devam etmenizi salık veririm.

Doğrusunu Allah bilir.

Kur'an'ı Putlaştırmak
---------------------

> \[Bunun üzerine İblis\]: *Madem ki, benim yoldan çıkmamı istedin*
> dedi, *ben de, gidip senin doğru yolunun üzerinde onlar için pusuya
> yatacağım ve hem açıktan açığa, hem de akıllarının ermediği yol ve
> yöntemlerle, sağlarından sollarından sokulacağım onlara: Ve sen
> onların çoğunu nankör kimseler olarak bulacaksın* (Araf 7:16-17)
> (Kur'an Mesajı; M. Esed, C. Koytak, A. Ertürk)

Çok netameli bir konu...Yine de Konya'da boyna takılabilecek kadar küçük
bir kristale Kur'an-ı Hakîm'in tamamının yazıldığına dair bir ilan
gördükten sonra, bunu birilerinin yazması gerektiğini düşündüm.

Burada *cahil halkımız* edebiyatı yapmak niyetinde değilim, kimseye yol
yordam öğretmek gibi bir amacım da yok. Sadece düşüncelerimi ifade etmek
ve giderek yayılan bu alışkanlığa işaret etmek niyetindeyim. Bir şey
değiştirmeyebilir bu, yine de en azından elimden geldiği ölçüde vazifemi
yapmış olurum.

Bir taşa bir takım semboller çizip, ondan medet ummak ona tapmak mıdır?
Evet. Bir taşa el, ayak, burun ve göz yapıp onu olması gereken değerin
üzerinde bir değerle tanımlamanın adı putperestliktir. Burun ve göz
yerine çeşitli işaretler kullanmanın ve o taşı olması gereken değerin
üzerinde bir değere taltif etmenin de farkı olmaması gerekir. Burada
işaretlerin yerine Kur'an ayetlerinin olması, ayetlerin durdukları yerde
(yani okuyan, anlayan, uygulayan olmadan) bir güce sebep
olabileceklerine inanmıyorsanız, pek bir fark meydana getirmez. Yok eğer
üzerinde ayet yazılmakla, taşın taşlıktan, kağıdın kağıtlıktan çıktığını
düşünenlerdenseniz, o taşların ve kağıtların neden kendilerini koruyacak
ve mesela Amerikan askerlerinin hakaretlerine karşı koyacak gücü
olmadığını, Hz. İbrahim'in baltasına paralel olarak düşünmelisiniz.

Bu konu insanların nasıl iyi niyetleri, saygı ve hassasiyetleriyle
aslolanı kaybettiklerine ve şeytanın nasıl onların *yolu üzerine pusuya
yattığına* güzel bir örnektir. Temelinde Kur'an'ın korunmasını gözeten
büyük bir saygı yatan bu davranışlar, tali bir takım hassasiyetlerin
sonunda Kur'an'ın ifade ettiği en temel gerçeği, *Allah'tan başkasına
uluhiyet isnad etmeyin* gerçeğini nasıl gölgede bırakabileceğine de
güzel bir delildir.

Üzerindeki ayetleri ancak mikroskopla okuyabileceğiniz bir kristali,
edebi tartışılır bir süs eşyası olarak değil de, kendisinde Allah'ın
sözü yazılı olması hasebiyle başa gelecekleri değiştirmesini umarak
takmak veya bulundurmak, neticede o kristalin bir put olması demek değil
midir?

Tam burada Sıffin Savaşı aklıma geldi. Hani Hz. Ali'nin askerleri,
aslında savaşı kazanacakken karşı tarafın mızraklarına Kur'an nüshaları
takmasıyla savaşmayı reddetmişlerdi...

Allah fikri
-----------

Ehl-i Sünnet kelamının tezlerinden biri insanlara vahiy inmemiş olsa
dahi, doğal olarak bir yaratıcı bulunduğu fikrini kabul edecekleridir.

Bugünlerde insana öğretilmiş bir tanrı fikri olmadığında nasıl olup da
bunu bulacağını düşünmekteyim. *Her şeyin bir mimarı var, kainatın
mimarı da Allah'tır* düşüncesinin, insanı Pascal'ın *Felsefecilerin
Allah'ı* dediği yola soktuğunu düşünüyorum. Bunun sonu da deizm gibi
görünüyor, İslam'dan çok. Kozmolojik kanıta dayanan bu gibi *isbat*ların
nasıl olup da vahyi açıklayabildikleri ve Allah'ın vahiyle bildiğimiz
sıfatlarını bu *mimara* yakıştırabildiklerini de merak ediyorum.
Yeryüzündeki hayat bir ilahı işaret ediyor olabilir, ancak o hayat nasıl
olup da vahyeden ve arada sırada peygamber gönderen bir ilaha işaret
ediyor, bunu anlamıyorum.

İnsanda Allah düşüncesinin de doğal bir düşünce olması gerekmediğini
düşünmeye başladım. Bizim Allah kavramımız kültürle yoğrulmuş,
ziyadesiyle kişileşmiş bir kavram. Allah deyince bir *şey* düşünmenin
sebebinin kültür olduğunu düşünüyorum, yoksa her şeyin Tao'dan gelip,
Tao'ya gittiğini söyleyen Taoizmin de insanlara ilk sebep hakkında
verdiği bir fikir var, Aristo'nun da öyle...

Müslüman alimler boşluklarını kendileri doldurdukları Allah fikrini
desteklemek için pek de gerekli olmayan derecede mantığa başvurmuşlar.
Kur'an Allah hakkında insan anlayışına uyumsuz, birbiriyle çelişen bir
sürü sıfattan bahsederken bunu yapmışlar. Allah'ın anlatılan dışındaki
mahiyetini mantıkla çözmeye çalışmak, her şeyden önce mantığın Allah'ı
anlayabileceğini kabul etmek olduğu halde yapmışlar. Sebebi de belli,
bize anlatılanların içinde her şey yok ve vahiy kesildiği için
insanların aklına gelen soruları, akıllarıyla cevaplamak dışında
seçenekleri de yok. O sebepten de boşluklar bu işe hiç de uygun olmayan
bir araç yardımıyla doldurulmuş.

Sonra da bu çeşit bir mantığa uymadığı gerekçesiyle insanlar
birbirlerini tekfir etmiş. İbn Teymiyye'nin İbn Arabi'yi tekfiri gibi...

Kur'an insanlara akıllarını kullanmalarını öğütler, ancak bunu Allah'ın
yeryüzündeki işleri için yapmayı öğütler ve ulaşılacak hedefi de çoğu
zaman kendisi verir. Allah hakkında akıl ve mantığa dayalı bir anlayışı
İslam'ın merkezine oturtmak, Allah'ı *rabb'ül-a'lemin* değil, sadece
*rabb'üd-dünya* olarak kabul etmek olur.

Gayba iman gerekir.

Evrim Teorisi
-------------

Bu konu daha geniş bir ölçüde ele alınmayı hakediyor...Yine de bir giriş
babından iki üç cümle yazmak istiyorum.

İnsanlarda, Darwin'in veya bir başkasının geliştirdiği şekliyle bir
evrim teorisinin varolmasının Allah'ın yaratmasına ters olduğuna dair
bir inanç mevcut. Birileri *Tanrı*ya inanıyorken, birileri de *Evrim*e
inanıyor. İşin içine bu şekilde *inanç*lar girdiğinde, konuştuğumuz
şeyin bilim olmadığını düşünmeye başlıyorum. Bilimin her şeyi çözmek
gibi bir yeteneği bulunduğuna inanan insanlardan değilim, yine de en
azından olanı olduğu haliyle ortaya koymak gibi bir amaç güttüğünde
bilime değer vermek gerektiğini düşünürüm.

Yine de bir şeye inanmak veya inanmamak için manivela teşkil eden bir
bilimin *olanı olduğu haliyle ortaya koymak* diye özetlediğimiz işi
yapabileceğinden emin değilim. İşte bunun için de, *Evrim Teorisi*
denildiğinde bunun *Evrim Teolojisi* anlaşıldığını düşünüyorum.

Müslümanların en azından şunu farketmiş olmaları gerekirdi: Nasıl ki
yerçekimi kanunu gibi bir fizik kuralının var olması, Allah'ın
bıraktığımız nesnelerin yere düşüşünü yaratmasına engel değilse,
canlılar arasında farklılaşma için tabii kanunların bulunması da onların
yaratılmış olmasına engel değildir.

*Efendim, Kur'an'da insanın balçıktan yaratıldığı yazıyor.* Esed'in
yorumlarını bir tarafa bırakalım, Kur'an'da uçan kuşu Rahman'ın tuttuğu
da yazıyor. (67 Mülk 19) Bundan dolayı yerçekimi kanununa küfreden,
Newton hakkında *zaten cahilin biriydi* diyeni görmedim.

\*\*\*

Yoksa hala Allah'ı Mikelanj'ın o ünlü freskinde Adem'e parmağından hayat
veren sakallı dede gibi bir kişi mi sanıyoruz? Yaratmayı insanın
yaratmasına benzer şekilde nesnelere yeni biçimler vermek mi anlıyoruz?

Özet: Bu bir Evrim Teorisi savunması değildir. Yine de bir teoriyi teori
olarak bırakmanın herkes için daha hayırlı olduğuna dair bir
hatırlatmadır.

Kur'an'a kul olmak
------------------

Çok ince bir noktadır ve insan çok çabuk hataya düşebilir: Kur'an'a kul
olmak ve Allah'a kul olmak farklı şeylerdir.

Bu şöyle de ifade edilebilir: Kur'an'ın kendisine değil, gösterdiği yere
kulluk etmek.

Toplumun kendisinde de hissedilmeye başlanacak ve Türkiye'nin zihni
bölünmüşlüğünün savaş alanı olması muhtemel *Kur'an nedir?* sorusunu
Müslümanların daha önce sorması gerekirdi. Kitap hakkındaki çeşitli
şüpheler, varolan *çelişkiler*, şibhe duyulan ihtiyaç, vahyin neden
sürekli olmadığı, vahyin mahiyeti ve kitabın toplanması sırasında
yaşananlar gibi konuların hepsinin, Kur'an'ın kendisine yöneltilmiş
*yarı ilahlık* anlayışından kaynaklandığını farketmiş olmak gerekirdi.

Bir şeyi Allah'tan olmasının *Allah* olmasını gerektirmediğini anlamak
gerekirdi. Kur'an'ın yanlışsızlığı, açıklığı, mucize oluşu gibi
konularda insanların dünyalarından ibaret bir duruşu Allah'a
atfettikleri gibi, kitabına da atfettiklerini düşünmek gerekirdi.

Bazı mucizelerin ifade ettiği *eksikliği* de anlamadık. Mesela 19
mucizesine uymuyor diye Tevbe Suresi'nin son iki ayetini inkar etmek,
Hadid Suresinde bütün elementlerle ilgili bilgileri aramak -ve
muhtemelen bulamamak-, tüm bu sayısal mucizelerde hiç bir *kural*ın
Kur'an'ı tek başına ifade etmeye yeterli olmadığı üzerinde de kafa
yormadık.

Bunları yapmadık. Bunun yerine Kur'an hakkında hikayeler uydurmak
kolayımıza geldi. Onu anlamak için okuyan kişiler zaten azdı, onlar da,
kendi anlayışlarını desteklemek için okudular.

Ve Kur'an'ın aslında neyi arıyorsanız, onu bulabileceğiniz bir kitap
olduğunu unuttuk.

Her yerden akan faniliği içinde kainatın Allah'ın yaratması olması nasıl
rahatsız etmiyorsa, bir takım noktalarının mantığıma, matematiğime,
*Allah'ın kitabı* anlayışıma, güzellik anlayışıma, bilgi anlayışıma,
ebediyet anlayışıma uymamasından, Kur'an hakkında *Allah'tandır* demeye
rahatsızlık hissedecek değilim.

Zaten nasıl ki Allah'ın kainatı Allah değildir, Allah'ın kitabının da
Allah olmaması gerekirdi.

Müslümanları Şirkle Suçlamak
----------------------------

Gelenekten daha çok asli kaynaklara bağlılık yönünde fikir yürüten
müslümanlarda, bilhassa tasavvuf erbabını şirkle suçlamak gibi bir
eğilim göze çarpıyor. Şahsen bunda sorumluluğun büyük kısmını
suçlananların dengesiz *müfredat*ında buluyorum. Tasavvuf ve gelenek
adına yapılanların bazısının insanın aklına kulluğun kime olduğu
konusunda şüphe uyandırması mümkün görünüyor.

Yine de bir kimseye müşrik demenin sorumluluğunu bu kadar rahat göze
alabilmekte de mühim bir acelecelik farkediyorum.

Dikkat edilecek nokta, Hz. İsa'ya bariz biçimde yönelmiş bir kulluk
içinde oldukları halde Hıristiyanlara müşrik denmemiş olmasıdır.
İtikatları şaşmış olsa bile neticede vahiyden kaynaklanan bir dine
mensup oldukları için ayrı bir *hukuk*a sahiptirler.

Buradan ilhamla, itikat konusunda, ne kadar zorlama şekilde olursa
olsun, birilerini / bir şeyleri putlaştırma yolunda olsa bile kendini
Müslüman olarak tanımlayan kimseye şirk isnat etmenin edepli bir
davranış olmadığını düşünüyorum.

Kader
-----

Kader konusunda söylenecek şu: Bir şey isteyip de yaptığınız oldu mu? O
halde iradenizi nasıl inkar edebiliyorsunuz?

Ve Allah'ın iradesi dışında bir şey yaptığınız oldu mu? O halde onun
iradesini nasıl inkar ediyorsunuz?

Bu benim işim mi, Allah'ın işi mi? Bunu yapmayı istedin mi? O halde
senin işin. Bu gerçekleşti mi? O halde Allah'ın işi.

Sonuçtan Hüküm Vermek
---------------------

Bir şeyin belli kurallara göre iyi veya kötü olup olmadığına bakarken,
pek çokları, *bu doğruysa bizim hayatımıza etkisi ne olur?* diye
düşünmekteler.

Mesela adam demiş ki *peygamberin sünneti dini bir kaynak olarak
kullanılamaz.* Bunu değerlendiren kişi, *bu doğru olursa, benim
hayatımda ne değişiklik olur?* diye soruyor kendine önce. *Efendim,
namaz şöyle olur, oruç böyle olur, dinimiz sünnet olmadan yaşanamaz.* Bu
bir cevap değil ki!

Şunu söyleyebilirsiniz: *Kur'an'da peygambere itaat edilmesi emredilir,
biz de onun için ona itaat ediyoruz* ama sünnet ortadan kalktığında
kendinizi rahat hissettiğiniz uygulamalar, sonuçlar ortadan kalkacak
diye itiraz ediyorsanız, *atalarınızın dini* suçlamasına hazır olmanız
gerekir.

Fıkıhta böyle pek çok hüküm var. Hayatı daraltan hükümlerin pek çoğu
*bunu yazmazsak sonuç ne olabilir?* diye icat edilmiş hükümler. Bu
sebeple de inatla sınırlayıcı, inatla daraltıcı...

Herkese aynı gömleği giydirmeye, fani aklınızla hayatın her yönü, her
durumu hakkında hüküm vermeye kalktığınızda ortaya bu çıkıyor olsa
gerek. Güvenli olsun diye en cahiller, en işe yaramazlar, en şaşkınlar
için va'zediyoruz hükümleri...

Peki bu *güvenli duruş*un bir bedeli yok mu? Bedava mıdır daha
*hijyenik* bir din?

İslam dünyasının halini görmüyor musunuz?

Risaletin Zamanı
----------------

Şu sıralar aklımdaki soru şudur: Allah'ın, peygamberini yeryüzündeki bu
kadar değişimden önce göndermesinin hikmeti nedir? Veya daha arsız bir
şekilde, neden bizler üzerinde ittifak edemediğimiz konularda risaletten
uzak kaldık? Allah neden bizleri yorumu üzerinde tam bir ittifakımız
olmayan kitabıyla ve resulünün bize ulaşmasında sıhhatinden emin
olamadığımız sünnetiyle başbaşa bıraktı? Neden ümmet bu kadar yalnız ve
iyilerimiz kudretten, güçlülerimiz ihlastan neden bu kadar uzak?
Kısacası, biz neden çöktük ve çıkış yolumuzu aydınlatan çerağ nerede?

Yeryüzü, gitgide yeni bir dünya ve ahlak yaratmaya muktedir zalimlerin
kontrolüne giriyor. Bilgi değersizleşiyor, hakikat silikleşiyor ve
insanın dış dünyada tutunabileceği dallar giderek zayıflıyor. Daha önce
olmadığı kadar derin bir karanlığa gömülüyor insanoğlu, Önü ve arkası
olmayan, ilmin, hikmetin işe yaramadığı, her şeyin hikayeden ve
illuzyondan ibaret kaldığı bir çağa giriyoruz. İnsanın insana
tasallutunda, söze tasallut merhalesinden, zihne tasallut merhalesine
geçiyoruz ve bütün bunlardan Allah'a sığınmaktan başka yapabildiğimiz
bir şey yok. Sığındığımız Allah'ın da, bu illuzyonlardan biri olup
olmadığını, ona gerçekten ve hakkıyla iman etmiş olup olmadığımızı bile
bilecek durumda değiliz.

Misalen Londra'yı bombalayan adamların gerçekten bombacı mı olduklarını,
gerçekten müslüman mı olduklarını, kime hizmet ettiklerini, kimden yana
olduklarını bilmiyoruz. Onları İslam adına lanetleyen adamların da
gerçekten ne olduklarını, ne istediklerini, nasıl bir kurtuluş
vaadettiklerini bilmiyoruz. Birileri İslam'ın kaynaklarından intihar
bombacısının iyi iş yaptığını, zorlayıcı bir te'ville de olsa ortaya
koyabiliyorsa, *böyle şey İslam'da olmaz* demek zordur, aynı şekilde
birileri de, sadece düzene zarar gelmesin kasdıyla bile olsa insanları
barışa davet ediyorsa, davet ettiği barışı reddetmek doğru değildir. O
halde nedir olanlar? *Herkes kendine göre doğru*, *herkesin İslam'ı
kendine* demek sadece düşünmekten ve sorumluluk almaktan bir kaçış. O
bombacılar ne idiler, kardeşlerim mi, yoksa beni tekfir ettikleri için
kendileriyle aynı dinde olmadığım katiller mi?

Son soru da şu olsun: Müslümanlar mı İslam'ı bu hale getirdi, İslam mı
müslümanları bu hale getirdi?

Hz. Muhammed'in Yolunda / Carl Ernst
\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\--

Aslında tercümesinde sakatlık göze çarptığında kitapları bir kenara
sallamak adetimdir. Bu kitapta da tercüme hatalarından çokça var, her ne
kadar mütercim falancaya filancaya okuttum, çok emek sarfettim,
*seküler* ve *laik* kelimelerinin kullanımına dikkat ettim, öğrencilerim
çok sevdiler, vs. dese de, kitap dinî literatüre ve ıstılahlara hakim
olmayan birinin kaleminden çıkmış tam bir acemi eseri gibi duruyor.
Kişinin çalıştığı alanın jargonundan anadilinde bu kadar uzak olması,
hele bu alan din gibi nihayetinde bu milletin DNAsına işlemiş bir
konuysa garip kaçıyor. Mütercimin kendisine her nedense hiç sempati
beslemediğim bir *milliyetçi* şahsın kızı olduğunu pek de alakalı
bulmadığım bir şekilde ifade etmiş olmasını ve açtığım ilk sayfada
*rapor*lardan bahseden bir paragrafı anlayamamış olmamın, belki de
münferit addedilebilmesi mümkün olabilecek hataları büyütmüş olmama
sebep olması muhtemeldir, ancak bu derece Türkçe'den bîhaber bir insanın
neden Türkçe'ye bir tercüme yapmak hevesine giriştiğini anlayabilmiş
değilim. Her neyse de, müellifin hassasiyetlerine ve konuları ele alış
tarzına hürmeten kitabı bir ölçüde anlatmaya değer.

Hitap ettiği kitle itibariyle Amerika'lıya İslam'ı anlatma çabasındaki
bir eser olarak, çağdaş problemlerin pek çoğunu, bugüne kadar bir
müsteşrikten gördüğüm en tarafsız dille anlatabilmesi güzel. Hz.
Peygamber'in neden Hristiyanlarca sevilmediğini, nasıl görüldüğünü
teklifsiz bir açıklıkla anlatması, mesela ümmi peygamberin, Kur'an'dan
başka mucizesi olmayan peygamberin, ilk gençliğinde Bahira diye bir
keşişle görüştüğü rivayet edilen peygamberin, kılıç taşıyan ve çok
evlenmiş peygamberin neden *sahte peygamber* olarak görüldüğünü
anlatıyor yazar. Martin Luther'in *şeytanın oğlu* dediğini, Dante'nin
Hz. Ali'yle beraber Cehennemde başı yarılarak azap edilenlerden
saydığını öğreniyoruz. Budizm için Dalay Lama, Hinduizm için Gandi,
Musevilik için zıdden İkinci Dünya Savaşı bir sempati kaynağı olurken,
Hz. Peygamber'in Nasara'yı neden gıcık edip durmuş olduğunu anlamış
bulunuyoruz. Onun tek bir cariyesi olup, hizmetçisi olmadığını, kendi
elbisesini kendi tamir ettiğini de kitabın başka sayfalarında yeniden
hatırlıyoruz.

Kur'an hakkında yazarken, toplanması konusundaki rivayetleri, bazı
araştırmacıların onun hakkında ilk 200 yılda sabitlenmiş olduğu
iddialarını, günümüze kalan ilk Kur'an yazısının Kudüs'te 692?den (Hicri
70 civarı) kaldığını öğrenip, Topkapı Sarayı'ndaki Hz. Osman nüshasının
hakikiliğini merak ediyoruz. İbn Mesud'un neden kendi Kur'an nüshasını
teslim etmediğini de bir soru işareti olarak saklıyoruz. Salman
Rüşdi'nin meşhur kitabına esin kaynağı olan rivayetleri, onun bunlara
nasıl kendi tıynetinden eklemeler yapıp, *mü'minlerin anneleri*ne model
olarak fahişeleri uygun gördüğünü öğreniyoruz. İncillerin 5000 kadar en
erken kopyasından iki adet birbirinin tıpkısı olmadığından
bahsettiğindeyse, Hristiyanların bunu hiç sorun etmeden nasıl *Tanrı
sözü* gibi kabul ettiklerine de hayret ediyoruz.

Kur'an-ı Kerim'e karşı beslenen önyargıyı, mesela kütüphane
kataloglarında Kitab-ı Mukaddes'in yazarı yokken, Kur'an'ın yazarının
*Muhammed* olarak gösterildiğini, 2000 öğrenciye bir forum amacıyla
dağıtılan Kur'an'ların nasıl propaganda amaçlı gösterilip soruşturma
açıldığını, yazarın eğitimden amaçlarının müslümanların insan olduğunu
anlatmak olduğunu itirafını izliyoruz. Müslümanların sadece %18?i Arap
olduğu halde, Batı adamının zihnindeki Arap = Müslüman = Terörist gibi
bir şartlanmanın varlığını tesbitine şahit oluyor, bunun entelektüeller
arasında da mesela Ernst Renan'ın yazdığı ve İslam'ın ilerlemeye mani
olduğu tezini işleyen yazısının anahatlarını, Sami ırkın felsefeye ve
düşünceye yatkın olmadığını anlattığını hayretle takip ediyor, bunun
daha korkuncunu Cemaleddin Efgani'nin *İslam'ın henüz yeterince
gelişmemiş olduğunu* kabulünde görüp, Renan'ın ona cevabında kendisinin
zaten arî ırktan olduğunu ve felsefeye açık olabileceğini ifade ettiğini
okuyoruz.

1200?lere kadar Latince kaynakların Arapça yoluyla tercüme edildiğini,
ancak bundan sonra tercümeler durunca İslam dünyasında felsefenin de yok
olduğunun düşünüldüğünü söylüyor. İran ve Hindistan'da aktif olarak
İslam felsefesinin devam edegeldiğini, mesela 17. yüzyılda yaşamış Molla
Sadra gibi figürlerin İran'da Sokrat, Eflatun ve Aristo büstleriyle
anılmasını örnek veriyor.

Bu meyanda İslami hukuktan, Hz Ali'nin *inançsız idare mümkün, adaletsiz
idare mümkün değil* demesinden hareketle bahsediyor ve Batılılar ne
düşünürse düşünsün, halihazırda İslam hukukuyla tam olarak yönetilen
ülke olmadığını, zaten bunun İslam hukukunun boşluklarından dolayı
mümkün olmadığını söylüyor. *Şeriat*ın geçerli olduğu yerlerde bile,
bunun büyük ölçüde Batı hukukundan alınma bir takım hükümlerle
desteklendiğini, örnek olarak da Hindistan'daki Anglo-Muhammedan hukuk
sisteminin işleyişini veriyor.

İmparatorluklardaki kimlik oluşumunun dini olduğu kadar, etnik de
olduğunu, hatta ırkın daha önemli olduğunu, İslam'ın müslüman
olmayanlardan alınmasını buyurduğu daha yüksek vergiler sebebiyle,
tarihteki İslam imparatorluklarında yöneticilerin ihtidaya *gelir kaybı*
olarak bakıp, fazla teşvik etmediklerini söylüyor ilginç olarak. Hilafet
konusunda, 1278?de Bağdat'a giren Moğolların Halife'yi ortadan
kaldırdıktan sonra bu sıfatın güçlü İslam hükümdarlarına
verilegeldiğini, Osmanlılar yıkıldıktan sonra kaldırılmasının ise,
müslümanların çöküşüyle alakalandırıldığını yazıyor. Bu çöküşün
sebeplerinin bu ülkede de duyduğumuz gerekçeleri arasında müslümanların
İslam'dan sapmalarını da sayıyor yazar. Tabii, bu çöküşe ilişkin çözüm
düşüncelerinden de, modern eğitim almış, Mısır'da Hasan El-Benna,
Hindistan'da Mevdudi gibi isimlerden, Tahran'daki bir kanalizasyon
probleminin İslam gelince düzeleceğinin umulduğu bir anekdottan, Liberal
İslam düşüncesiyle eğitim kurumları ve demokrasiye yönelen
müslümanlardan bahsediyor.

Müsteşriklerin İslam'ın geriliğe sebep olmasının temel bir unsuru olarak
gösterdikleri kadın hakları konsunda yazarın aktardığı bir anekdot
çarpıcı geliyor, 1716?da İstanbul'a İngiliz elçisinin eşi olarak gelen
Lady Montagu'nun, kadınların mülkiyet ve iş sahibi olabilmelerine
imrendiğini anlatıyor yazar. İngilizler gibi modern demokrasinin dadısı
sayılabilecek bir milletin kadınlara mülk edinme hakkını 1872?de
verdiğini, bunun İslam tarafından 7. yüzyılda tanındığını belirtiyor.
Bizim muhafazakarların ağzında sakız olduğu için artık pek kayda
geçmeyen kadının bir teşhir malzemesi olarak kullanılmasını kitabın
satırları arasında gördüğümde, itiraf etmek gerekirse, bunun onlar
tarafından da bir sorun olarak algılanabileceğini yeniden idrak ettim.
Örtünme konusunda, *hicab*ın başlarda Hz. Peygamber'in hanımlarını
ayıran bir perde olduğunu, sonradan bu perdenin kişinin üzerinde
taşınmaya başlandığını, İslam'ın ilk devirlerinde ve Hz. Peygamber'in
uygulamasında kadının toplumdaki öneminin daha fazla olduğunu, bugün
Batı Afrika'da geleneksel olarak karnı açık kıyafetler giyen kadınların,
İran'da, hukuki olarak kadın erkek eşitliğini savunan düşünürlerin
olduğundan konuşuyor aynı zamanda.

Şia'dan da bahsediyor yazar, müslümanların %15?inin yollarını Oniki
İmam'a atfettiklerinden, zamanın *haşhaşi*lerinin obası İsmaililerden 15
milyon kişinin (18 milyon Yahudi'yle mukayese) hala yeryüzünden mevcut
olduğundan da dem vurarak. Tasavvuf gibi, sulandırılmış bazı yolları
Batı'da evrensel din gibi pazarlanan, büyük mirasın izlerini de takip
ediyor, Vahhabiler'in 1925?te Cennet'ül-Baki'yi neden tahrip
ettiklerinin de.

Kitap güzel bir kitap sayılır. Sinir bozucu tercüme hatalarından
kurtulsa, kanunla şeriatın farkını belirlese, Mesih düşmanı yerine
deccal, (Bible) yerine İncil değil, Kitab-ı Mukaddes, Doğu Ortodoks
yerine Rum Ortodoks veya sadece Ortodoks, şeytan ayetleri faslında
*rapor* (report) yerine rivayet, 162. sayfada ictihad yerine icma, 159.
sayfada *akla uygun dil* yerine anlamlı bir ifade kullansa, bu işlerle
sadece akademiyeslik olsun diye değil, hakikati bulsun diye ilgilenen
biri kitabı okuyup düzeltse daha yerinde olur. Mütercimin ana dilinin
Türkçe olmaması durumunda hoşgörülmesi mümkün bazı detayların, bu
durumda bir cehaleti vehmettiklerini ısrarla vurgulamak lazım. Hasılı,
mümkünse orijinalinden okunacak bir kitap, mümkün değilse, güzel bir
sabır niyaz edip, konuya giriş babından, bilhassa Batılının kafasında
İslam'a ilişkin kodları çözmeye giriş amacıyla faydalı olabilecek bir
kitap.

Ateizmi Anlamak Üzerine
-----------------------

Biri bana ateist olduğunu söylediğinde, bunu ontolojik bir mesele olarak
değil, psikolojik bir mesele olarak telakki ediyorum. Konu, bir
Tanrı'nın varlığı / yokluğu meselesinden ziyade, birinin neden bunu
kabul edip / etmediği konusudur. Bir ateistin varolan bir Tanrı'yı
çeşitli itirazlar yükselterek yok etmesi mümkün değildir, nasıl ki bir
mü'min olmayan bir Tanrı'yı çeşitli deliller getirerek var edemezse.
Bundan dolayı, ateizmi veya dini konuşurken asıl konuşulması gereken
insanların neden inanmak istedikleri veya istemedikleri olmalıdır. Asıl
konu burada düğümlenir, zira insan zihni inanmak istediği şeye tabii'
delil bulmakla malüldür.

Önce bu satırların yazarının konumunu açıklamak daha dürüstçe olur: Bir
dönem bu konuda agnostik bir tavır sergilemiştim. Allah'ın varlığının
bilinemez olduğunu, *var* diyebilecek delillerin hayatın içinde olmakla,
varlık anlayışımızın da hayat anlayışımızla sınırlı olduğunu ve
ötelerdeki bir Tanrı'nın bilinmesinin mümkün olmadığını düşünüyordum.
Buradaki itirazım, böyle bir varlığın bilgisinin elimizde tam olarak
olmayışı idi ki, Kur'an'ı okurken, aslında Allah'ın da kendisi hakkında
bilmediğimiz şekilde konuşmayı yasakladığını farkettiğimde, neden
inanmıyor olduğumu sorgulamanın daha anlamlı olduğunu düşündüm. Mesele,
o zaman şöyle idi: İnanmak istemiyordum, çünkü inanırsam sorumlu
olacaktım. Dünyanın hazları bir yanda dururken ve İslam adına (veya
diğer dinler adına) hareket eden insanların pek de samimi olmadıkları ve
takip edilecekleri değeri taşımadıklarını görürken, kendimi sınırlamanın
çok da iyi bir yol olmadığını düşündüm. Anlatılan ideal insan tipleri
bir hayli geçmişte kalmıştı ve günümüzün başarıya odaklanmış hayat
anlayışında, bize anlatılan o peygamberlerin çok da sağlam örnekler
olamayacağını düşünüyordum.

Hem bahanem çoktu. Din adına işlenen kötülükleri gördüğünde inanmak
istemiyordum. Samimiyetsiz bir oyun gibiydi, herkesin kovaladığı bir
şeyler içinde birileri de Allah'ın ve dinin adını kovalıyordu. Kimisi
takım tutuyor, kimisi hayatın zevkleriyle sarhoş oluyor, kimisi paraya
tapıyor, kimisi de kendini Tanrı'yla uyuşturuyordu.

Sonra ne oldu? Doğru olmak istedim. Hakikate karşı samimi bir tavırdan
başka bir şeyle sorumlu olmadığımı ve sakin bir bakışın gidebileceğim
tek yol olduğunu gördüm. Rahatladım ve bunun temel olarak Allah'a teslim
olmuş olmaktan olduğunu farkettim. Gelecek endişem kalmadı,
geçmiştekileri affettim ve Allah'a, *bizleri doğru yola ilet* derken
samimi olarak bunu istedim, en azından bana doğru yolu göstermesini
istedim. Varlığının *bilmediğim* bir Tanrı'dan nasıl hidayet beklediğimi
merak edenler olacaktır. Bu sorunun cevabı da herhalde Allah'ın
üzerimdeki nimeti ve hidayetidir.

Hakikati bulduğumu iddia etmiyorum. Sadece sakin bir bakışla hayata,
insanlara ve Allah'a karşı yerine getirmem gereken sorumlulukları yerine
getirmeye ve herkesi, fikirleri ne kadar acayip ve aşırı olsa da,
dinlemeye gayret ediyorum.

Allah'ın varlığına ise, kendi varlığıma şahitlik edermiş gibi şahitlik
ederim. Bu konuyu psikoloji dışında bir alanda tartışmak istemiyor
olmamın bir sebebi de bu, kimse varlığına kendi varlığına edermiş gibi
şahitlik ettiği bir şeyi tartışmaz. Allah'ın varlığını tartışmam bir
açıdan kendi varlığımı tartışmam olur ve böyle bir tartışmanın hiç bir
anlamı yoktur.

Ateizm'e geri dönecek olursak, mesela öne sürdükleri *kötülük
problemi*nin Kehf Suresi'nde anlatılan Musa ve bilge kişi hikayesinde
cevaplandığını farkettim. *Tanrı nasıl olur da, henüz bir bebeğin
öldürülmesine göz yumar?* *Bebek ölmeseydi ne olacağını kimse bilemez*
diye başladığınızda anlamlı olan bu soruyu, *Allah bilir* diye
başladığınızda aynı anlamı taşıyamadığını görürüz. Ayrıca, inandığımız
Allah'ın isimleri arasında Kahhar ve Müntakim gibi, bir insan için
*kötülük* çağrıştırabilecek isimler olduğu halde, neden *en güzel
isimler*in Allah'ın olduğunu da anlamak gerekir.

Hayatın bir anlamı olmadığı, nereye gittiğimizin, neden yaratıldığımızın
bilinmediği itirazlarına cevap ise, Allah'a imanın, *gayba iman*la
desteklenmiş olmasının gerektiğidir. Kur'an'ın *gayba iman* konusuna bu
derece önem vermesinin sebebi ise muhtemelen bu anlamsızlık meselesini
çözümlemek içindir. Problem insanın anlayabilip, anlayamaması değil, bir
gaybın varolduğuna iman edilmesidir. Kainat insanın anlayabileceği bir
şey için de yaratılmış olabilir; bu konuda *akıl sır ermez* temelli bir
görüşü seslendirmek yerine basitçe Allah'a ve insan bilgisinin dışında
şeyler olduğuna iman etmektir.

İnsanın imtihanının büyük kısmını işte bu görmediği, tam olarak
bilmediği, sebebini ve sonucunu anlayamadığı kainatın içinde yaşamak,
hem de bunu yine neden ve nasılını tam olarak bilmediği şekilde *doğru*
olarak yapmak zorunda olmasının oluşturduğunu düşünürüm. İşte bu
bilinmezlik içinde insanoğlu kendine çeşitli planlar, teoriler,
anlayışlar geliştirip bunları takip eder. Ateizm de, insanın bir tanrıyı
kabul etmek istememesi olarak işte bu anlayışlardan birisidir.
*Gereksiz* ve *ölmüş* bir Tanrı'nın yüzyılında, hem de *trend*ler inanç
aleyhineyken, moda olan inanmamakken -ki inanmak ne zaman moda oldu?-
doğal olan inançsızlığı tercih etmektir belki. Yine de bunun bir
Tanrı'nın olup olmamasıyla alakası olmadığını herhalde herkes kabul
eder.

Kişi kendine *ben neden inanmıyorum?* sorusunu sorduğunda, içte yatan
sebeplerin *inanmak istemiyorum*dan feyz alan bir çok sebep olması gayet
muhtemeldir. *Dinciler gibi görünmek istemiyorum*, *Saf görünmek
istemiyorum*, *Ateistlik daha karizmatik*, *Kadınlarla / erkeklerle /
insanlarla ilişkimi bir de Tanrı gözeterek yürütmek istemiyorum*, *Ahlak
kuralları sadece saçmalık*, *Çevrem böyle kabul ediyor beni*, *Tanrı'ya
inanıyor görünmek işime gelmiyor*, *Ben başarı istiyorum ve inancın buna
engel olmasını istemiyorum* ...

Dikkat edilirse bu sebeplerin bir çoğunun tersi, bir şekilde iman
sahipleri için de geçerlidir. İman sahiplerinin bir çoğu da, *inanmak
istedikleri* için inanırlar ve buna destek olan sebepleri vardır.
Netice, kişinin iman veya inkar sorumluluğunu alıp almamak tercihinde
yatar.

Son bir söz de, neden burada alışıldığı gibi *iman hakikatlerini isbata*
fazla yer verilmediğiyle ilgili...İmanla ilgili asıl problemin isbat
değil, özendirme olduğu kanaatini uzun süredir yaşıyorum. Müslümanların
hakikati isbata değil, özendirmeye, sevdirmeye ihtiyaçları var. Çünkü
evvelen hakikat kendini isbat etmeye muktedirdir, saniyen insanların
sizi sevmeden, anlattığınızı sevmesi, ne kadar etkili ve mantıklı
konuşursanız konuşun mümkün değildir...

O halde birisi inanmadığını söylediğinde, alınacak tavır, ona
*ontolojiik kanıt*, *ezeli sebep kanıtı* gibi lafları sıralamaktan
ziyade, inkarın altında yatan sebepleri anlamaya çalışmaktır. İmanına
yakışır hareket etmeyen her mü'minin, birilerinin inkarından sorumlu
olduğunu; iman etmek istemeyenlerin bir çoğunun yalancı, insanları
sevmeyen, gerçekte ne Allah'a ne peygambere inandığı halde, inanıyormuş
gibi yapmakta fayda gören, anlayışı kıt, cahil, insanlığı bırakıp
Allah'lık oynamaya kalkan, zalim ve haksız kişilerden ilhamla, onlar
gibi olmamak adına böyle olduklarını görmek gerekir.

Bunların hiç biri inkarcının inkardaki sorumluluğunu ortadan kaldırmaz.
Yine de eğer bu konuda tartışmak niyetindeyseniz, konuya insanları
severek girmenin, diğer bütün isbat metodlarından daha önemli olduğunu
söylemek mümkündür. Onları sevdiğinizde, bir çoğunun çırpınan zavallılar
olduğunu, yolunu şaşırmış, hayat yükünü çekmek istemeyen, tek meselesi
kendinden kaçmak olan fakirler olduklarını farkedersiniz. Bu durumda
yapılacak tek şey de, onları daha iyi anlamaya çalışmak ve sevmekten
ibaret kalacaktır.

İman ve hakikat kendini muhabbet üzere yerleştirir.

Meczup Yaratmak / Mustafa Yıldırım
----------------------------------

Bediüzzaman Said Nursi'nin hayatıyla ilgili bu kitabı bir hafta kadar
önce okudum. Adından anlaşılacağı üzere negatif bir tonla yazılmış, yine
de bir araştırma kitabı olarak Cumhuriyet tarihinin önemli isimlerinden
birinin hayatına ışık tutuyor.

Nursi'nin hayatını özellikle Cemal Kutay, Necmeddin Şahiner ve Şerif
Mardin'in kitaplarını karşılaştırarak veren ve bir mit yaratmaya
yönelmiş kısımları dikkatli bir biçimde inceleyen kitap,
biyografilerdeki eksik ve çelişkileri ciddi bir biçimde gözönüne
seriyor. Beni burada en çok şaşırtan, Cemal Kutay'ın Nursi'nin hayatını
anlatması, hatta hakkında diğer kaynaklarda yer almayan çeşitli olaylara
yer vermesi ve sonradan bunu para için yaptığını söylemesi.

Kitap Nursi'nin bütün hayatını karşılaştırmalı olarak, bazı yerlerde
anlatılmayan yılları da hesaba katarak değerlendiriyor. Mesela Şerif
Mardin'in *Kendisine keramet sahibi kişi rolü verilmesini reddetti*
demesiyle, Nursi'nin kitaplarından Sikke-i Tasdik-i Gaybi'de, siyah
mürekkebin kırmızıya dönmesi, sürgülü kapıların kendi kendine açılması,
kuşların konuşması ve Anadolu'nun İkinci Dünya Savaşında bir savaş
meydanına dönmemesinin Risale-i Nur'a bağlı olması gibi anlattıklarının
birbirine uymadığını anlatıyor.

Nursi'nin gerek 1908 olaylarında, gerekse Mondros Mütarekesinden sonraki
siyasi çalışmalarına da değinilen kitapta, mesela onun Kürt Teali
Cemiyeti üyesi olduğu, padişahtan Kürtçe eğitim yapacak okullar
istediği, 31 Mart ayaklanmasındaki rolü, Mustafa Kemal hakkında 5.
Şua'da *deccal* ve *süfyan* demesi, Risaleler'i yazmaya başlayıncaya
kadar *Said-i Kürdi* ismini kullanması anlatılıyor. Ayrıca mesela 1958
yılında Tarihçe-i Hayat kitabı hazırlandıktan sonra kendisine
götürüldüğünde, içine fotoğraflarının da konulmasını istediğini, ancak
*Eski Said* zamanlarında, 1919 yılının işgal İstanbul'unda resimler için
*küçük cenazeler* dediğini hatırlatılıyor.

Kitapta beni en çok, ölümünden kısa süre önce *Risale-i Nur bu vatana
hakimdir. Mason ve komünistlerin belini kırmıştır.* diyen Nursi hakkında
Osmanlı'nın son şeyhülislamı Mustafa Sabri Efendi'nin Ezher'de
1950?lerde yazdığı (imlasına dokunmadığım) aşağıdaki satırları şaşırttı.

> Saidi Kürdi meselesini tetkik ederken başlıca iki nokta üzerinde
> durmak icabeder. Birincisi; müritlerinin Saidi i'zam edeceğiz
> (ululaştıracağız) diye küfre kadar varan sözleridir. İkincisi ise;
> Sait'in izharı keramet etmesi ve sureyi Nur'un (Nur Suresinin) asıl
> muhatabının kendisi olduğu hakkındaki zu'mu batılı (boş inancı). Belki
> de bu sözleri iğfalatı şeytaniyyeyi (şeytani iğfali), ilhamatı
> hakikiye (Allahın ilhamı) zannedecek kadar ihtiyar ve mağşuş (karışık)
> olmasındandır. ...Kürt Cemaatinde Şafii mezhepli, Nakşi tarikatlı,
> okur fakat yazmaz, imla bilmez, seksen sene, içinde yaşadığı millet
> olan Türk'ün lisanına hakkıyla vakıf olamamış, felaketten felakete
> sürüklenmiş, bir hapishaneden diğerine sürülmüş ve bugün seksen yaşını
> geçmiş bir ihtiyar adamdır.
>
> \[...\]
>
> Kendini Kur'anı aziymüşşanın müdafii gibi gösteren Sait, bizzat
> kendisi Kuranı aziymüşşana muhalefet etmektedir. Gaybı (görünmez
> şeyleri / bilinmezleri) yalnız Allah'ın bileceğini, Kuranı Keriymi kaç
> kere tekrar etmiş olmasına rağmen Sait, Hazreti Ali'nin Celcelutiyye
> kasidesinde risalei Nur ve Sira-cünnur'un geçtiğini, bunu keşfettiğine
> bizi inandırmak ister. (İkinci Şua s. 53) Risaleleri yazılışı da pek
> acayiptir. Bilmem kaçıncı Lem'anın kaçıncı şuasının şu meyvesi, zühre
> yıldızından gelmiş beşinci noktası olarak yazılıyor. Sonra bunlar
> birleşerek Kur'an cüzlerine imtisal (benzetme) derecesine, Lemaat
> (Parıltılar), Şuaat (ışınlar, ışıklar), Mektubat (yazılar) vs.
> olacakmış. Sözleri de *sözcat* olmasa bari. Damarında bir damla Türk
> kanı olan her müslümana, bu adamın Mason ve Komünist kadar tehlikeli
> olduğunu ehemmiyetle hatırlatırım.

Kitap gördüğüm kadarıyla her alıntısını dipnotlarındaki kaynaklarıyla
destekleyen ince bir çalışma ürünü. Nursi'nin hayatı hakkında bugüne
kadar gelmiş geleneğin dışında bir kitap okumak isteyenlere tavsiyemdir.

Tebliğ
------

Bizim memlekette *hakikate erişmiş* çok adam olduğu için, kendi
doğrusunun propagandasını yapan da çoktur.

Bunlar televizyonu, radyoyu, gazeteyi, akla gelen gelmeyen her türlü
aracı kullanarak insanlara bildikleri doğruyu aktarma, taraftar kazanma
peşindedirler. Adları Müslüman olursa, bu yaptıklarına *tebliğ* denir,
Hıristiyan olursa *misyonerlik*...

Yalnız tek bir konuda eksiktirler ve yaptıkları tebliğ bunun için
topaldır: Hidayete erdirmeye çalıştıkları insanları sevmezler.
Sevdikleri aslında başarıdır, veya kendilerinin ne kadar da Allah
tarafında olduğunu görmekten hoşlanırlar. *Allah rızası* dedikleri,
kendilerini avuttukları toplantılar, kabiledeki kelle sayısı ve
topladıkları *himmet*tir.

İnsanları sevmedikleri için söyledikleri her cümle hedefe yöneliktir.
Ulaşacakları o *kutlu yarın* içindir konuşmaları. *Boş laf* konuşmak
bunun için haramdır. Boş laf yerine dedikodu yapmayı tercih ederler,
*istişare* adı altında.

Bir transseksüeli teskin ederken göremezsiniz onları, evsiz bir ayyaşa
asla ekmek vermezler, bir alkoliğin, bir uyuşturucu müptelasının yanına
uğramazlar, fahişeler onlar için lanetlenmiş, zina yapanlar kovulmuş,
içki içenler zararlıdır. Mesele *düzeltmek*tir, nasıl düzeltileceği de
bellidir, bunun için de insanları neden o halde olduklarını anlayacak
derecede sevemezler.

Ve işte tam da bunun için gerçek bir tebliği asla yapamazlar. Kalplerine
insanları oldukları halde sevmelerine engel o başarı kibri demir attığı
için, asla bir günahkarın seviyesine *inemezler.* Kalpten konuşmadıkları
için kalpler onlara sağırdır.

Hayatlarının bir devrinde günah işlemiş kişilerin doğru olduklarında
neden daha doğru olduklarının sırrı da herhalde bu olsa gerek: İyilik
yaptıklarında kibre düşmeyecek kadar çok batmışlardır zamanında. Her
insanın düşebileceğini, her insanın yanlış yapabileceğini tecrübe
etmişlerdir. Sonunda Allah'ın izniyle karanlıklardan aydınlığa
çıktıklarında, her insanda kendini görecek ve kendini sevdiği kadar,
başkasını sevecek kadar parlamışlardır.

Günah işlemeyip, bundan dolayı insanları hor göreceğine, günah işleyip
nefsini kibirden kurtarmanın daha üstün olduğunu farketmişlerdir.

Netice: Bindörtyüz senede aldığımız yol, kılıçla karşı karşıya geldiği
düşmanı seven derin bir hikmetten, elindeki gülü verdiği insanı sevmeyen
sathiliğe aldığımız yoldur. Düşmanı sevmekten, dostu sevmemeye aldığımız
yol.

Onun için de, işte bu kadar olabiliyoruz.

İman ve Düşünce
---------------

İman İslam'ın temellerini kalben tasdik etmektir. Kişi, iman sahibiyse
artık temel tercihler üzerinde, Allah'ın varlığı ve birliği ve resûlünü
üzerimize bir uyarıcı ve müjdeleyici olarak gönderdiği gibi konularda
tereddüde düşmemeli...

Şimdi zahiren bunun zıddı bir şey söyleyeceğim: Eğer İslam'ın
temellerinde bir problem varsa, bunun bir müslüman tarafından düşünülmüş
olması, bir gayrımüslim tarafından düşünülmüş olmasından yeğdir. Eğer
müslümanlar olarak bilgi ve hikmet nazarında bir hata üzere isek, bunun
başkaları tarafından değil de, bizim tarafımızdan bulunmuş olması daha
iyidir. Velev ki bu, çok temel konulara dair bir mesele olsun.

Neden? Müslümanların asıl problemi düşüncenin ve imanın yeryüzündeki
seyahatte azık olarak yanımızda bulunduğu düşüncesidir. Aramızdan pek
çoğu, imanı ve düşünceyi, vasıl olunan, katı ve hayat boyunca
değişmeyecek bir şey gibi görür. Kişinin imanını tazelemesinden maksadın
sadece hatırlaması olmadığını unutur, bazıları düşünceyi bile dine karşı
suç sayar. Felsefede varılmış bir düşünce, sonuç, fen bilimlerine benzer
nazariyelerden bahsedilemez: aynen dinde iyiliği bulmuş bir kalp,
cennete erişmiş bir ruhtan bahsedilemez. Bu ikisi yeryüzündeki
yolculuğun bizatihi kendileridir, düşünce bir yere varmak, bir şeyi
isbatlamak amacını her zaman taşımaz, taşıyamaz. Din de size, her
yaptığınızda iyi olmak gibi bir amaç sunarken, sizin her yaptığınızı
kendi değerleriyle takdis edip, yüceltmez. *İyi* bir sonuç değildir,
kendisine karar verilen, verilebilmiş olan değildir, aynen *kötü* gibi.
*Doğru* ve *yanlış* de bunlardandır.

Şimdi insanlar üzerilerindeki iman yükümlülüğünü, her daim aynı
koridorlardan geçerek atabileceklerini düşündüklerinde, kafalarını,
kalplerinin tersine çalıştırmadıklarında, huzurlu olacaklarını
düşünürler. Doğrudur belki, ancak Allah'ın bizlere bu çeşit bir huzuru,
iman olarak farz kıldığını iddia etmek tamamen farklıdır.

Demem o ki, eğer falanca şahıs, filanca şekilde İslam'da -ve dolaylı
olarak onun dünyasında- bir *çelişki* buluyorsa; bunu ondan önce bir
müslümanın söylememiş olması bir kusurdur. Bir müslümanın imanını, o
*kusur* karşısında imtihan etmemiş olması bir eksikliktir. Onun
cevabını, bir kafir sorunca vermek bir takipçiliktir. Rabbimizin
indirdiğinde bir kusur olmadığını ezberlediğimizi, bunu anlamak gibi bir
niyeti hiç taşımadığımızı gösterir.

Gelecek yıllar, muhtemelen İslam üzerinde çok büyük bir propagandanın,
çok büyük bir beyin yıkamanın olacağı zamanlardır. Eğer düşünce ve soru
üretmede, inisiyatif İslam'ın içindekilerden ziyade dışındakilerde
olursa, bu oyun çok etkili bir şekilde sürer. Ancak eğer soruları, daha
önce sormak mümkün olursa, kafirlerin sundukları cevaplar yerine,
müslümanların sundukları cevaplar hayat bulur. Mesele de tam olarak
budur, cevapları kafirlerin değil, müslümanların veriyor olması.

Kaldıramayacağı Kadar Ağır Taş
------------------------------

Allah kaldıramaycağı kadar ağır bir taş yaratabilir mi? Evet,
yaratabilir ve evet, kaldırabilir.

İnsanların kendi zihni formatlarını, mantık, zaman gibi *özel*
şartlarını Allah'a isnad etme konusunda ne kadar aceleci olduklarını
gösteren bir soru bu. Güya insanı ikilemde bırakacak, iki özelliğini
çeliştirecek ve insanı *Tanrı*ya karşı şüpheye düşürecek.

Onn yaratması üzerinde engel yoktur, onun için kaldıramayacağı taşı
yaratabilir, onun kaldırması üzerinde de sınır yoktur, onun için
kaldıramayacağı taşı kaldırabilir. *Böyle bir şey olamaz* demek
anlatmıyorsa size yeterince, Allah'ın kaldıramayacağı taşı
kaldırabileceğine inanarak, oradan da yed-i kudretinden her şeyin mümkün
olduğuna inanabilirsiniz.

Tutarlılık zincirlerinin tutsakları, elbette kendilerini dünyalarına
zincirleyip soracaklar: Ne diyor bu adam yahu?

Kur'an'ın bir mucize oluşu
--------------------------

Elbette bir mucizedir. Ben de ezberden konuşuyordum, bunu söylerken,
şimdi şimdi yeni idrak edebildim.

Yeryüzünde hiç bir fani, 23 senede parça parça yazdığını, yazdığı anda
ifade edip, Kur'an gibi bir söz meydana getiremez. Eline kalem alıp iki
satır yazı yazıp, altı ay sonra okuyan kişi bilir bunu. Yeryüzünde hiç
bir fani, 23 senede değişmeyen bir üslupla yazamaz. Hayatında hiç bir
değişiklik olmasa bile yazamaz, ki hayatında Hz. Peygamber'in yaşadığı
değişiklikler olsun.

Benim düşüncelerim akşamdan sabaha değişiyor, bir bakıyorum ak dediğime
kara demişim. Şurada yazdıklarım şahittir buna, okudukça sıkılıyor,
baygınlık geçiriyor, utanıyorum. O öyle olmasaydı, bu böyle olmasaydı,
bunu bıraksaydım, şunu söyleseydim.

Alemlere rahmet olarak gönderilen peygamber, sen elbette Allah'tan
aldığın emaneti verdin. Sen kesinlikle yazar değildin, sana zaten
yakışmazdı da.

*Din elden gidiyor*
-------------------

Bir müslümanın vazifesi İslamı korumak mıdır? İslam adına yapılan
istismarın, Rahşan Ecevit gibi karakterlerin dilindeki slogana bakınca
ne boyutlara geldiği anlaşılmıyor mu? Bundan daha sevimsiz, sinsi ve
etkili olanı da, bu ülkede İslama karşı yapılanlara tepkiyi, kendi
siyasi emellerine, kısır iktidar hesaplarına katık etmiş kişilerinkidir.

Tekrar soralım: bir müslümanın vazifesi İslamı korumak mıdır? Bu soruya
cevabım: benim için *hayır, ben kendi imanımı korumakla mükellefim*
olur. *Bana koyunlarımı ver, Kabe'yi nasılsa sahibi korur* diyen
Abdülmuttalib'i hatırlamak lazım. Din benim mülküm değil, onu korumak ve
kollamak da benim vazifem değil, onun bir sahibi varsa, -ki var-herhalde
onun da dinini korumak için hesapları vardır. Mesele, benim o hesaplar
içinde ne olduğumdur, kendi hesaplarım içinde İslam'ın ne olduğu değil.
Kendimi -ve külliyen insanlığı- İslam'ı korumak adına çok da güçlü
görmüyorum, onu yıkmak adına da. İstesek de koruyamayız, istesek de
yıkamayız. O halde, dinin asıl sahibine dönüp, *beni yaptığın planlar
içinde imanlı olanlardan, dinine faydası dokunanlardan eyle, onu korumak
adına onun zarar görmesine sebep olanlardan eyleme, sen benim imanımın
bekçisi ol ve beni kurtulanlardan eyle* demem herhalde daha iyidir.

Koruması daha zor olan kişinin kalbindeki imandır. Anladığım, emredilen
her şeyin, kişinin imanını koruması amacna hizmet ettiğidir. Toplumun
İslamî bir toplum olmadığında nasıl olup da imanımı koruyacağım
sorulacaktır. Cevap bellidir, bu din nasıl başladıysa, öyle devam eder.

Kadın İmam ve Müslümanların Hali
--------------------------------

Bu konu enteresan bir konu. Çünkü içinde İslam'ın bugün yüzyüze kaldığı
temel sorunların bir özetini içermekte. Birincisi, Hazreti Peygamberin
uygulamasının ne olduğu. İkincisi mezhepler ve sair alimlerin bu çeşit
konular hakkındaki görüşünün ne ölçüde izlenmesi gerektiği. Üçüncüsü,
*İslam'da kadına verilen değer* söyleminin ne derece tutarlı olduğu.
Dördüncüsü, bu çeşit konular karşımıza daha çok çıkarken; tüp bebekte,
sperm bankalarında, insan kopyalamada ve diğer konularda karar verme
ölçülerinin ne olacağı. (Mesela, *kocası olmayan bir erkekten alınan
spermle hamile kalan bir kadının çocuğunun babası kimdir?* gibi bir
soruyu nasıl cevaplamak gerekir?)

Bu sorulardan daha mühimi bence şudur: bir insanın dininin o dinden
anladığıyla sınırlı olduğunu inkar edemiyorsak, neden insanların
hesaplarını onlar adına biz vermeye çalışıyoruz? İnsanların Allah'a
karşı hesabını vermeyi göze aldıktan sonra, dünyevi bir ahlakın
gereklerini yerine getirmelerinden gayrı -ki bu bugün *genel ahlak*
denen kurallar bütününden daha az kısıtlayıcıdır- onların imanlarına,
giyinmelerine, namaz kıldırmalarına, ifadelerine ve hayat tarzlarına
neden karışmaktayız? Biz dediğim, müslümanların geneli, yoksa benim
etrafımdaki insanlara karıştığım yok.

İslami hükümlerden, falanca mezhep imamına, filanca hocaya, falanca
şahsa -ve hatta ve hatta Hz. Peygamber'e- karşı değil, sadece Allah'a
karşı sorumlu olduğumuzla başlamak gerekir. Hesabını verebileceğimi
düşündüğüm her şekilde davranırım. Hesabını verebilme düşüncemi besleyen
kaynaklarım olabilir, burada Hz. Peygamber'in sünneti, ümmetin icmaı,
benden iyi bildiklerini düşündüğüm insanların fikirleri rol alabilir,
ancak bunların ne kadar rol alacağına da yine ben karar veririm. Hatta
ve hatta, diğer dinlerde gördüğüm hikmet kırıntıları dahi bana Allah'ın
başka yollardan gelmiş bilgisi gibi gelebilir, Allah'a karşı duruş ve
hesap verme, sadece bana ait bir konudur. Rehberlerimin de hesabını
vermekle mükellef olduğuma göre, onları rehber kabul ettiğimden hesap
vermem gerekeceğine göre, kimseyi rehber kabul etmez ve doğrumu
anladığım ölçüde kendim ortaya koyarsam da, Allah'tan başka kimsenin
bana hesap sorma hakkı olabilemez. Böyle bir hakkı kendisinde gören,
yanlış yoldadır ve tanrıcılık oynamaya başlamış demektir. Zamanımızda
pek çoğu, bilimadamlarından, din adamlarına, düz insanlardan, sofistike
insanlara hemen herkes, dünyanın halinin tek sebebi, tek mübdii, tek
alimi, tek sonucu, tek şusu ve busu kendileriymiş gibi düşünüyorlar.
Herkes anahtarın kendinde olduğunu, hakikate en yakın kendisinin
durduğunu söylüyor ve *hakikat adına* her şeyin ve herkesin hükmünü
vermeye kalkıyor. Sonuç: Etrafımız dediğinden son derece emin
tanrıcıklarla fıkır fıkır.

Denecek ki, *emr-i bil-ma:ruf ve nehyi a:n il-munker*le mükellefiz.
Diyeceğim ki, *İyilikle emr ve kötülükten menn*in emredilmiş bir kural
olmakla beraber, vasıtalarının ucunun açıktır. İnsanların
etraflarındakinin *iyi* olmasını istemeleri tabiidir, bununla beraber
herkesin uymaya mecbur olduğu *adetullah* denen kurallar bütününe
psikoloji de dahildir. İnsanların kalpleri hilafına, insanlara iyilik
yaptırmak mümkün değildir, ancak münafıklık yaptırılabilir. İnsanlar her
şeyden önce kendi kalplerinden ve davranışlarından mes'uldürler, çoğu
başkalarınınkinden mes'ulmüş, mesela New York'ta namaz kıldıran kadının
hesabı İslam adına kendisinden sorulacakmış gibi konuşuyor.

Hesabımızın içinde *iyilikle emr*in bulunması, bundan İslam adına
avazımız çıktığı kadar bağırmakla kurtulacağımız anlamına gelmez. İyi
insanlar olmadıkça, iyiliğimizi insanların istediği bir şey haline
sokmadıkça, onları tekfir edip, dışarıya iterek, onlara aynı lafları
aynı şekilde, aynı yollardan tekrar ederek kurtulamayız. Onların
evlerine bomba koyup, onları öldürerek de onlara iyilikle emirde
bulunmuş olmayız.

Özetlemek gerekirse, iki temel mesele vardır. Birincisi bir müslümanın
her yönüyle hayatından kendisinin mes'ul olması; ikincisi bu
mes'uliyetin içine başkalarını iyiliğe davet edecek bir duruşun da dahil
olmasıdır. Bugün müslümanlar bu mes'uliyetlerin ikincisini birincisinin
cüz'ü olarak değil, birinciyi ikincinin cüz'ü olarak görüyorlar; onun
için de samimi değiller, yaşadıkları, yazdıkları ve konuştukları bir
şeyden, önce Allah'a karşı sorumlu olduklarının, her şeyden önce samimi
olmak zorunda olduklarının farkında değiller. Pek çoğu kazandıkları,
namı ve unvanıyla tafra satıyor, sahip olmadıkları bir bilgi, bir din
ellerindeymiş gibi konuşuyor ve kalplerinin kendilerine isyan halinde
olduğunu görmüyorlar.

Allah elbette en iyisini bilir.

Nerede Hata Yaptık?
-------------------

John Wolfowitz'ten naklen verilen bir haberde, *İslam ülkeleri cimri*
dediğini okuduk. Hürriyet ve Milliyet gazeteleri verdi haberi.

Doğrudur, İslam dünyası cimrilik etmiştir. Bunda elbette sahip olduğu
malvarlığının Batıyla kısya edilemeyecek durumda olmasının payı vardır,
ancak yine de tek mesele bu değildir, asıl mesele bu değildir.

Asıl mesele, artık müslümanların birbirlerine olan güvenlerini kaybetmiş
olmalarıdır. Yolsuzluk haritasına baktığımızda, *İslam* adıyla geçen
coğrafyanın, hiç de temiz bir coğrafya olmadığı; en azından
yöneticilerinin pek de dürüst insanlar olmadıklarını görmekteyiz.
*Nasılsanız, öyle idare olunursunuz* diyen bir hadis olduğuna göre de,
bu ülkelerin insanları (yani, *müslümanlar*) da pek dürüst insanlar
olmasalar gerektir.

Birbirimize güven duymuyoruz, doğrusu yakın bir vakitte de duyacak gibi
görünmüyoruz. İslam dünyası büyük bir kriz içerisinde, bu krize İslam'ın
kendisiyle ilgili endişeler de eşlik etmekte ve doğrusu üzerine gelen
Batı medeniyeti karşısında İslam'ın (daha doğrusu, onu temsil eden
müslümanların) pek fazla hareket şansı yok. Düşünce üretemiyor
müslümanlar, siyaset üretemiyorlar, hayat üretemiyor müslümanlar,
krizimizin temelinde de bu yatıyor. Evet dışarıdan nüfuz edip,
müslümanların geri kalmasına yol açan vardır, böyle bir siyaset
uygulanabilir, ancak bu planlar müslümanların yanlışları üzerine hareket
etmediklerinde başarılı olamazlar. Öğrendiğim şu oldu hayatta, kişi
çalışır çabalar, elinden geleni yapar; yanlış yapmaması kendi elindedir,
ancak başarısı kendi elinde değildir; eğer rakipleri de yanlış yapmazsa
her şey dengede devam eder, eğer rakipleri yanlış yaparsa, başarılı
olur; eğer yanlış yaparsa rakipleri başarılı olur. Ancak kimse kimseye
yanlış yaptırma gücüne sahip değildir, yanlışı kişi kendi aklı ve
iradesiyle yapar; birinin yanlışa yönlendirmeye çalışmak da kendinizi
yanlışa yönlendirmek demek olabilir.

Müslümanların düşünecekleri de bundan ibaret aslında; Batı'nın
acımasızlığı, zalimliği vs. gibi retoriklerden önce, bizim yanlışımız
nedir diyebilmeliler, yanlış yapmama iradesini gösterebilmeliler. Aklıma
gelenleri sıraladım, herhalde başka sayacak şeyler de olacaktır.

Müslümanlar 500 senedir devam eden savaşı kaybettiklerinin idrakinde
değildirler. 1945?te Japonya üzerinde patlayan bombaların, o zamana
kadar kör topal idare edebilme umudunu yok etmesi gerektiğini idrak
edemediler. Yaşadığımız zaman, güç merkezleri ne şekilde olursa olsun,
artık dünya savaşını kaldırabilecek bir zaman değildir. Bu aynı zamanda,
bu bombalara sahip olmanın getirdiği ferahlığın, oyunun içinde olmanın
getirdiği korkuyu bertaraf edemeyecek kadar küçük olması demektir. Güç
mücadelesini kaybettiğimizi, kendi yanlışlarımızdan dolayı
kaybettiğimizi anlamak gerekliydi. Ancak hala, son beşyüz seneyi
görmezden gelen hikayeler anlatmaya, çok uzak mazi hakkında, hayal,
yanlış, anlamsızlık dolu hikayeler anlatmaya devam ediyoruz.
Medeniyetler sönerler; İslam'ın da bir medeniyet merkezi olarak
söndüğünü kabul edemiyoruz. Bunu kabul ettiğimizde, çöküşün her şeyden
evvel bizden kaynaklandığını idrak ettiğimizde, çareler aramaya başlamak
mümkün olur. Ancak bu, kısa vadede pek de mümkün görünmüyor; herhalde
çöküş daha da hızlanarak devam edecek. Batan geminin ehli de,
birbirlerine gemilerinin bir zamanlar dünyadaki en iyi gemi olduğunu
anlatmaya devam edecekler.

İslam'ın ölüme değil, hayata dair bir din olduğunu; hala
ilerleyebileceğini, hala yeni bakışlar, yeni düşünceler vücuda
gelebileceğini, hala bu dinin hayata yeni güzellikler getirebileceğini
göstermek mecburiyetindeyiz. İslam giderek ukbaya dair soyut bir takım
lafların edildiği bir din olma yolunda ilerliyor. Hayatın alanlarından
onu dışlayan insanların (ve idarelerin) olduğu muhakkak, ancak dinin
emir ve yasaklarının bu dünyadaki iyilik için değil, sadece ahiretteki
iyilik için olduğunu düşündüren bir retorik de devam ediyor. İslam'ın,
va'zettiği kurallar çerçevesinde aynı zamanda hayatta başarılı olan bir
düşünce de olabildiğinin isbatı gerekiyor; ki Türkler (ve bildiğim
ölçüde müslümanlar) böyle bir şeyin peşinden koşmayı yüzelli senedir
bıraktılar. Din sadece cenaze namazlarında, geleneklerde kaldı; trafiğe
sirayet edemedi, (kırmızı ışıkta geçmenin hükmü nedir?), yeni
ekonomilere (kopya program kullanmanın hükmü nedir?), yeni silahlara
sirayet edemedi (düşmanın tepesine atom bombası atmanın hükmü nedir?),
dahası malum hükümlerinin sunuluşunu tazeleyemediği için, insanlar
İslam'ın kurallarına *esatirü'l-evvelin* gibi davranmaya başladı. *Benim
dedem şeyhti*yi bir de böyle okuyunuz.

Bazen kapitalizmin, atom bombasının ve tüketim ahlakının müslümanlardan
kaynaklanmamış olmasının, bilemediğimiz iyi bir sonucu olduğunu, belki
de sonradan *iyi ki bulmamışız* dememize sebep olabileceğini düşünürüm.
En iyisini Allah bilir, ancak müslümanların şu günkü hallerinde hayra
alamet bir gidiş yok, müslümanların sonu yaklaşmış görünüyor.

Hikmetin Vekilharçları
----------------------

Budizm ve diğer doğu dinleri için genel bir laf etmek gerekirse böyle
söylemek gerekir. *Hikmet müminin yitik malıdır, nerede bulursa alır* ve
*ilim Çin'de de olsa gidiniz* diyen bir peygamberin, anlatmak istediği
belki de bunlardandı.

Bu dinlerin eski peygamberlerin öğrettiği ilim ve hikmeti öğrettiği,
bozulmuş haliyle de olsa bu insanların hikmet sahibi oldukların düşünmek
neden zor gelsin?

Bir müslümanın diğer dinlerden öğrenebileceği şeyler varsa, bunlara
karşı tutumu ne olmalıdır?

*Rabbim, benim ilmimi artır.*

Nesih
-----

Son zamanlarda Kur'an-ı Kerim'in Alak (benim transliterasyonumda,
a:laq:) suresi üzerinde çalışıyorum/düşünüyorum. Bahsi geçen surenin son
ayetlerinde Ebu Cehil hakkında, *vazgeçmezse* diye bir ibare var, 15.
ayet, *hayır, vazgeçmezse onu perçeminden / alnından tutacağız* mealen.

Eğer Ebu Cehil vazgeçip müslüman olsaydı, ayetler yine Kur'an-ı Kerim'e
alınır mıydı?

Hz. Ömer, Hz. Halid bin Velid gibi önceleri müşriklerin ileri
geleniyken, sonradan müslüman olanlar hakkında da ayetler var mıydı?

İslam'ın bize ne zararı var?
----------------------------

Asker ve din isimli yazısında, Hayrettin Karaman,

> İslam'ın rehberliği bu millete hangi zararları verdi de üstü kapalı da
> olsa bu rehberliğe karşı çıkılıyor ve uzak durulması isteniyor!

demiş. Bugün bir de Halkımız temizleniyor diye bir yazısı vardı, Mine
Kırıkkanat'ın.

Bu iki insanın birbirlerini anlaması acaba nasıl mümkün olur? Kırıkkanat
ölçü değil belki, çünkü iyi niyetle konuşmuyor. Bununla beraber
uygulamada veya anlayışta (veya bizatihi kendisinde, çünkü *İslam'ın
kendisi nedir?* sorusunun herkes için makbul bir cevabı var gibi
görünmüyor) sorun olduğunu reddetmek, aciz fikrimce, ihtiyarî körlükten
başka bir şey değildir.

Karaman'ın iş akıl, bilim ve felsefeye gelince, ne kadar ezberden
konuşmaya başladığını, tabiri caizse bir kasaba müftüsünden öteye bir
şey söylemediğini de eklemeli buna. Türkiye'nin en önemli
fıkıhçılarından biridir halbuki ama bilim ve dinin bıçakla
ayrılabileceğini, bu ikisinin birbirlerinin alanına müdahale etmediğini
öne sürecek kadar düşünceden uzak. Eleştirdiği askerler ve *alaturka
pozitivist* reaya, ifade edilen noktaya bir gecede gelmediler. Bu işin,
aralarında mesela Takıyyüddin Efendi'nin rasathanesi de dahil olmak
üzere uzun bir macerası vardır ve İslam ve bilimi böyle basit
sloganlarla barıştırmak o kadar kolay değildir. (Yine de kendisini,
Comte'un intihar ettiğinden falan bahsedip ad hominem'in gözüne
vurmadığı için tebrik etmek lazım. Birisi İslam hakkında, müslümanlardan
hareketle bir şey söylediğinde, *ama, onların hareketi İslam'ı bağlamaz*
deyip, sonra felsefecilerin yaşadıklarıyla felsefelerini değerlendirmek,
biraz nalıncılık gibi oluyor.)

Bir de tabi, *İslam'ın bize zararı yok* demek, *biz bunun için hiç bir
bedel ödemiyoruz* demek olabilir. Acaba pozitivist akıl, Hz. Peygamber'e
uygulanan Mekke'deki ambargo sırasında, *İslam'ın bize zararı yok*
denmesini nasıl karşılardı? Bir de bu,

*Yoksa siz, sizden öncekilerin durumu başınıza gelmeden cennete
gireceğinizi mi sandınız? Onlara öyle yoksulluk ve sıkıntı dokunmuş,
öyle sarsılmışlardı ki, nihayet peygamber ve onunla birlikte inananlar:*
Allah'ın yardımı ne zaman? *demişlerdi*. (Daha sonra onlara şu müjde
verilmişti.) *İyi bilin ki Allah'ın yardımı yakındır.* (Bakara 2/214)

Hikmet
======

Bilgi
-----

Eğer bildikleri bir insanı daha iyi bir insan yapmıyorsa, daha kötü bir
insan yapıyor.

İnsanlar ne olursa olsun bilmeye pek önem veriyorlar. Sonunda insanı
bildiğinin anlamı üzerine düşünmekten alıkoyacak kadar çok bilginin bile
iyi olduğunu iddia ediyorlar.

Pek çoklarını gördüm, sağda solda gördükleri felsefecilerin sözlerini
aktarıp, hayatlarına dair herhangi bir ışık üretmesine izin
vermeyen...Bir anlamda dedikodu bu, falanca şunu demiş, filanca bunu
demiş. Dedikodusunu yaptığımız insanlar yüz yıl veya beşyüz yıl önce
yaşamışlar, ne farkeder? Sonunda hayatımıza sadece boş laflardan ibaret
isimlerini katmıyor muyuz?

İnsanların bana sırf daha çok dedikodu bildiğim için özendiklerini
farkediyorum zaman zaman. *Ne kadar çok şey biliyor*muşum. Hmm. Evet.
Hamallık. Eşeklik. Katırlık. Özendikleri şeye bak.

Sırtındaki yükle çölde su arayan adam gibidir aslında bilgiyle hakikati
arayan. Bırakabilse daha kolay arayacaktır, ancak o kadar değerlidir ki
taşıdığı yük, susuz kalmayı bile ona tercih eder.

İnsanlar hayatlarında bir fark yaratmayacak şeyleri sadece gösteriş
yapmak için öğreniyor. *Falancayı da biliyorum, filancayı da
biliyorum...Ama hayatım berbat durumda, zaten bilenler hiç mutlu
olamadılar ki, başım kafdağı kadar yüksek ve yalnız...*

Bilgi yüktür, hazmı zor belki imkansız bir yemek, insanın bilmekle veya
bildiğini sanmakla imtihanı. Cehaletle imtihandan daha zor bir
imtihandır ilimle yapılanı. Cahile bilmediğini göstermek kolaydır,
*alim*e anlatmaksa hemen hemen imkansız.

*Hiç bilenlerle bilmeyenler bir olur mu* diyor ayet, buradan düz
anlaşılan şey bilgi hamallığının övülmesidir, ancak bir de şöyle bakın:
Eğer bildikleri insanı bilmeyenlerden farklı yapmıyorsa, bilmiyor
demektir.

*Bana bir harf öğretenin kırk yıl kölesi olurum*u da böyle okumak
mümkün: Hz. Ali ilimde o kadar yüksekti ki, ona bir harf öğretecek bile
kimse yoktu, kimsenin kölesi olmadığını göre...

*İlim bir nokta idi, onu cahiller çoğalttılar* diyor zira kendisi.

Kapalı Fikirli
--------------

İnsanlar açık fikirlilerden hoşlanırlar, çünkü onlara kendi fikirlerini
kabul ettirme imkanları daha çoktur.

Kapalı fikirlilerden de hoşlanmazlar. Laf dinlemiyor, anlamıyor,
bilmemne diye...Ben de bir yerlerde *kazık gibi maşallah* yazmışım
birilerine, temsilen.

Yine de insanları kendi düşüncelerimizle aydınlatmadan evvel, kendimizin
bu aydınlatma konusunda açık fikirli olup olmadığına bakmamız lazım
herhalde: *Kapalı fikirli insanlar beni neden rahatsız ediyor?* *Çünkü
onları aydınlatmamı istemiyorlar.*

Belki de onlar bizi aydınlatma konusunda aydınlatıyorlardır.

Aydınlatma konusunda kapalı fikirli olan kim?

Tarafsızlık
-----------

Bazıları insanlar için *tarafsızlık* diye bir şeyin varolabileceğini
düşünüyorlar.

*Tarafsızlık anlayışınız bile tarafınızca şekillendirilirken mi?*
diyorum.

Deneysel Mantık
---------------

Ray Monk'un Wittgenstein biyografisine göz atarken aklıma geldi,
Wittgenstein'ın iki dönemi arasındaki fark aslında 20. yüzyılda mantığın
iki vechesini temsil ediyor.

Aristo'dan beri gelen ve mantığı belli kurallar koyup, bunların aksinin
düşünülemeyeceğini öne süren bir gelenek var. Mantık dediğimizde
anladığımız genelde bu oluyor, bir takım aksiyomlardan yola çıkıp,
sistemin özelliklerine bakıyoruz. Aristo'nun tasımlarından (syllogism,
kıyas), Wittgenstein'ın *üzerinde konuşulamayacak şey hakkında
susmalı*sına, Quine'ın mantığı *Birinci Basamak Mantık*a (First Order
Logic) sınırlamasına böyle bir yaklaşımın izlerini görüyoruz.

Bu yaklaşımın bize dünyayı tanımak için verdiği araçlar değerli araçlar.
Yine de bu sistemlerin hakikate yaklaşım konusunda getirdiği bir
eksiklik var: İnsan zihninin her zaman sınırlı olduğunu ve kendilerinin
de sınırlı yaklaşımlar olduğunu gözden kaçırmak. Mesela Aristo, mantığın
en temel kuralı olan *her şey kendisine eşittir*i söylerken, sınırlı
sayıda durumu kafasından geçirerek söylüyordu. Mantığın temellerini de,
mantığın iştigal ettiği konular gibi bir araştırmaya tabi tutmak
lazım...*Mantık her şeyin temelidir* gibi bir düşünceyle başlayınca bu
pek mümkün olmuyor.

Mantık insanların gerçekte nasıl düşündükleriyle ilgilenmiyor.
İlgilendiği *nasıl düşünmeleri gerektiği*. *Böyle olmalı* diye
başlıyorlar, *nasıl?* diye değil. İşte bunun için de mesela Yapay Zeka
projesi ilerlemiyor, çünkü insanların gerçekte nasıl düşündüklerinden
değil, nasıl düşünmeleri gerektiğinden hareket eden sistemler yapmaya
çalışıyoruz. Bu da bize, aslında insanların nasıl düşündükleri konusunda
yanlış fikirler beslediğimizi öğretiyor, öğretebildiği kadar.

Wittgenstein'ın ikinci döneminde lisana *oyun* gibi yaklaşması, bağlam
(context) çalışmaları, son 25 yılın çeşitli yaklaşımları aslında 2500
yıllık mantık geleneğinden tamamen farklı bir yere doğru gittiğimizi
söylüyor. Yavaş da olsa, insanların nasıl düşündüğüyle ilgilenmeye
başlayan bir mantık gelişiyor. Bunların en temelinde de, bahsettiğim
sınırlılığa bir vurgu var. (Bazıları buradan mantık, doğru, iyi, güzel
diye bahsedilen şeylerin gerçekte olmadığını çıkarıyorlar, diyenler
gibi, yine de konunun böyle bir istismarı da istismar edenlerin kafasına
kalınca bir kitap yollayıp, nun nasıl bir şey olabileceğini göstermeyi
bazen gerekli kılıyor. Böyle bir istismarı yapanların felsefi açıdan
veya olduğu da düşünülebilir mesela. Yukarda bahsettiğim *nasıl olmalı?*
sendromunun başka bir halidir bu laf da.)

İnsanların nasıl düşündüklerini temel alan yaklaşımların tamamına birden
*Deneysel Mantık* diyorum. Daha gelişme aşamasında ve Aristo'nun veya
Boole'un yaptığı gibi birinin çıkıp tek başına böyle bir mantık inşa
etmesi, bir ölçüde tanımına ters. Yine de zamanın ruhunun bu yüzyılda
mantıktan anladığımız şeyi tamamen değiştireceğini iddia edebiliriz.
Zira böyle bir gelişme olmadan, bir noktadan sonra teknoloji de bugün
giderek olduğu gibi *oyuncak teknolojisi*ne dönecektir.

*Ben*
-----

Bugün Alan Watts'ın bir podcastini dinliyordum. *Ben* üzerine
konuşuyordu, veya öyle bir bahis vardı.

Watts'ın anlattığı şekliyle Budizm'in bu konudaki temel düşüncesi şu:
*Ben* sadece bir halüsinasyondan ibarettir. Aslında onu oluşturan
unsurların tamamı dışarıdan gelen unsurlardır. *Ben*i meydana getiren
her şey, tüm duyular ve düşüncelerin kaynağı dünya olduğuna göre,
dünyadan bağımsız bir *ben*den bahsedilemez.

Bu konunun tam tersi bir yaklaşım da geçerli, dünyayı meydana getiren ve
onu hissedilebilir kılan da *ben*dir.

Daha önceki haftalarda, *tutarlı bir egoizmin götüreceği nokta da budur*
demişti. Kendimizi dünyadan bağımsızlığa şartladığımız zaman çoğunlukla
iyilik yapmıyoruz.

Yine de ruhumu, içinde bulunduğum tecride sebebiyet verecek derecede
tahriş eden insanların kendilerine, dünyaya ve başkalarına
adaletsizliği. Hemen herkes başkalarının bencilliğinden yakınıyor ve bu
şikayetin tek sebebi kendi bencillikleri. Zira başkasının bencilliği,
ancak ortada başka bir bencillik varsa önemli hale geliyor. (Mesela aynı
şekilde başkalarının inadı da, kimse tek başına inat edemez, inat
şikayeti olduğunda inat eden en az iki kişi vardır.)

Şimdi zamanında Ayn Rand okumuş ve onun *Egoizm*i nasıl felsefesinin
temeli haline getirmiş olduğunu görmüş birisi olarak, Watts'ın
yukarıdaki yaklaşımına ne demem gerek?

Adalet denen şey işte burada gerekli. Aslında *ben* veya *sen* çok
önemli kavramlar değil, kabul ediyorum, ancak yeryüzünde adalet
olmadığında, *ben* ve *sen* de her zaman olacaktır. Bunların gerçekte
bir anlamı olmayabilir (yeryüzünden *ben*den başka kim var?), yine de
insanların kendi midelerini, diğer midelerden ayırmasının daha kolay bir
yolu yok.

Yeryüzü, insanların Allah'tan ve hakikatten ayrı kalmak için sürdürdüğü
dalaverelerle dolup taştığı sürece *ben* varolacaktır. Gerçek olduğu
için değil, o dalavereleri yürütmenin başka yolu olmadığı için...

Ha, evet, o dalaverelerden biri de, *ben*in önemli olmadığı, *biz* için
varolduğudur. *Biz* de, her zaman bazı *ben*ler için yaratılır ve
bahsedilen *ben*sizlikle alakası yoktur, karışmasın.

Anlatabilsem ne iyi olacak.

Saygı
-----

Allah'a ve insanlara saygı duymalı, binalara ve eşyaya değil.

Kötü ve İyi
-----------

Zaman zaman yeryüzündeki en kötü insan olduğumu ve tek iyiliğimin bunun
farkında olmak olduğunu düşünüyorum.

Zaman zaman yeryüzündeki en iyi insan olduğumu ve tek kötülüğümün bunun
farkında olmak olduğunu düşünüyorum.

Zaman zaman bu ikisinin aynı şey olduğunu düşünüyorum.

Ebediyete İntikal
-----------------

Ölüm için kullanılan bir söz bu. Büyük insanlar ölmüyorlar, ebediyete
intikal ediyorlar. Ebediyete intikal edince de aslında nereye
gittiklerini bilmiyoruz. Ebediyetten haberimiz yok çünkü. Sadece
*ebediyete intikal etse etse, bu tip intikal eder* dediğimizden,
kendisiyle ebediyeti yanyana anmaktan mutlu oluyoruz.

Burada yazmak istediğim farklı bir konu. Daha çok sanatçı, bilimadamı
tarzı insanlarda görülen bir *motivasyon.* Büyük işler yapıp, dünyada
bir kalıcılık sahibi olmak anlayışı. İsminizin yeryüzünde kalması,
sonradan gelenlerin hakkınızda *vay, ne büyük adammış* demesi falan.
İnsanların kendilerini, bunun gibi iradeleri dışında bir kaynaktan nasıl
heveslendirdiklerini anlayabiliyor değilim. Yeryüzü şu an esamesi
okunmayan bir kuşağa kaldığında benim ismimin ne olacağını, akıl, mantık
ve bilim kuralları içinde kim bilebilir? Neticede insanların sizi
hatırlayıp, hatırlamaması sadece elinizde olan bir şey değil. Eğer
çevrenizdeki insanlardan farklı hedefler peşinde koşuyor veya onlardan
farklı şekilde istediğinizi elde ediyorsanız, isminizin baki kalması
mümkün elbette. Yine de böyle bir yatırımı yapmak için yeterince sebep
var mı diye sormak lazım.

Bir de bu ismin baki kalması konusunda, süre gibi bir problem var.
İnsanlık tarihinde hatırladığımız en eski isimler beşbin senelik isimler
ve bu beşbin sene, insanlığın yeryüzündeki macerası, dünyanın ve
kainatın yaşıyla kıyas edildiğinde göz kırpma süresi gibi.

Kalan ismin kime ait olduğu da bir muamma. Mesela bugün Aristo
denildiğinde, ikibin seneden daha uzun zaman önce yaşamış birinden
bahsediyoruz. Peki bu ismin sahibinin, bugün ortalıkta kendisinden
bahsedilen isimle ne kadar ilgisi vardı? Aristo kalkıp bugüne gelse ve
kendisinden bahsedildiğini duysa, bahsedilen kişiyle kendisini ne kadar
özdeşleştirirdi? Adamın isminin telaffuzu konusunda bile
anlaşabileceğimizi sanmıyorum, ki devamında o ismin telmih ettikleri,
felsefi bir pop simgesi gibi yaşayan ismin anlattıkları hakkında
herhalde hiç anlaşabilir değiliz.

Yaşadığı zaman, karşısında aynı perspektifte, aynı dilde, aynı günlük
hayatta yer alan insanların bile anlamakta zorlandıkları kişiler
hakkında konuşuyoruz çoğu zaman. Onlar hakkında bildiklerimiz
bilmediklerimizin yanında çok sönük kaldığı halde, yine de isimlerinin
yaşadığından bahsedebiliyoruz.

İnsanların neden böyle bir motivasyona sahip olmak istediklerini
düşünmek hoşuma gidiyor. Çocukluktan itibaren başkalarının takdirini
kazanmak üzere şartlandığımızda, herhalde artık ortalıkta takdirini
kazanacak kimse kalmayınca gelecektekilere kafayı sarıyoruz. Etraftaki
herkesin dilinde büyük insansanız, daha büyük olabilmek için böyle bir
hedefe ihtiyacınız var demek.

Bir de takdir talebini geleceğe yönelten tipler mevcut. Hani zamanında
anlaşılmayıp, öldükten sonra meşhur olanlara nisbetle, kendini takdir
edeceklerin ilerde geleceğini düşünenler vardır. Nietzsche gibi nadir
durumlar dışında pek öyle olmaz, yine de insanlar takdir edilme
ihtiyaçlarını gelecekteki tiplerle gidererek ayakta dururlar. Böyle bir
işe de yarar *ebediyete intikal hissi.*

Kişi yeryüzünde yaşadığının bir günden daha kısa olduğunu farketmedikçe
kendini böyle oyalamaya devam edecektir. Ebediyet hakkında hikayeler
anlatıp, ona mersiyeler düzmeye devam ettikçe de, herhalde ebediyetten
uzak kalacaktır.

Zira ebediyet bir andan ibarettir.

Bilmiyorum
----------

Kendilerine soru sorulan insanların ağzından *bunu bilmiyorum* sözü daha
fazla çıksaydı herhalde dünya daha güzel bir yer olurdu.

İnsanın gayba iman etmesi ne kadar güç. İnsanın yeryüzündeki sebebinin
ve herkesin aktığı noktanın bilinmiyor olması ne kadar ağır bir yük.
Bunu tam olarak bilinmeyen bir Allah'a imanla desteklemek ne kadar zor
bir iş.

Zor bir şey: Falanca noktada ne demek istenmiştir? Karşınızdaki size
inanacak, hikmetinizden, anlayışınızdan kuşku duymayacak durumda. Bir
yarı-tanrısınız onun için ve ağzınızdan *bilmiyorum* sözünün çıkması
gerekiyor. İnsanın devamlı bir imtihan içinde olmasının güzel bir
örneğidir. Kişinin yaptığı iyilikler, ilmi ve olduğu şey ne kadar büyük,
ne kadar göz alıcı, ne kadar derin olursa olsun, bilmediği bir şey
sorulduğunda *bilmiyorum* diyemiyorsa, olduğu şeyin hepsi tersine dönüp
sahibini eziveriyor.

Dinlerin *sahip*leri, rahipleri, hahamları ve imamlarınca ifsad
edilişini düşünün. Birisi gelmiş ve size bilmediğiniz bir şey soruyor,
*Ulu Bilge, Adem ile Havva'nın göbek delikleri var mıydı?*, *Peki ne
yediler de atıldılar cennetten?* Bilgeler bir yere kadar ellerindeki
kaynaklarla idare etmeyi denemişlerdir muhakkak, ancak sonrasında şaşmış
ve kibirlerine yenilmişler; *Elma yediler*, *Buğday yediler*, *Kivi
yediler*...Hemen hepsi de gidip görmüş gibi anlatır ve sonunda cennetin,
Hz. Peygamber'in miracının haritasını bile veren kitaplar ortaya çıkar.

*Bilmiyorum, bilgimizin dışında ve önemli olduğuna inanmıyorum* demek ne
kadar zormuş ki elimizde bu kadar saçma sapan, hayatın ve imtihanın
kendisiyle ilgisi olmayan yığınla hikaye var. Eğlencelik de değil
bunlar, hikaye kalsalar belki birilerine örnek olur, birilerinin doğruyu
bulmasına vesile olur dersiniz ama bazıları tam ortaya yerleştirilmiş.
İslam'da mesela inanç konularıyla ilgili vazgeçilmez hükümlerin bazıları
böyle, Yunan felsefesinin derin izlerini taşıyor. Misalen Kur'an'ın
yaratılmış mı, Allah'ın ebedi sözü mü olduğu konusu uygulamada herhangi
bir değişikliğe yol açmadığı, Allah'a, Peygamberine ve ahiret gününe
iman etmiş kişi için doğrusu pek önemli olmaması gerektiği halde; İmam
Ahmed b. Hanbel'in (ve diğer bir çoklarının) ölümüne sebep olması
düşündürücüdür. Mu'tezile'nin zamanında kendi kendine bir doktrin
inşasına girişmiş olmasının, sonunda Eş'ari'lerle başlayan bir *karşı
doktrin*e yol açması da neden *bilmiyorum* diyemeyen insanların sonunda
ayrılığa sebep olduklarına örnektir. Benim için yukarıdaki sorunun
cevabı tam olarak *bilmiyorum*dur, çünkü daha *yaratılma nedir?*, *Allah
nedir?*, *ebediyet nedir?*, *Kur'an nedir?* gibi soruların
açıklamalarını bilmezken, bunların bir arada olduğu sorularla uğraşmak
ancak bir fikir jimnastiği mertebesindedir. (Yapılmalı mıdır?
Bilmiyorum, yine de uygulamada kendim için evet, bununla beraber adını
*kelam* ve *din* koyarak değil, *felsefe* koyarak ve yaptığınız işin
faniliğinin, insan sözünün kainata teşmil edilemeyeceğinin farkında
olarak.) Burada *mantıken şöyle oluyor ama* diyecek kişilerin, işte o
mantığın ve aklın da neticede kainata bağlı şeyler olduğunu, kainatı
yoktan var ettiğine inandığımız Allah'ı ve gaybını anlamak için mantığın
(dahası aklın, hissin, ilhamın vs.) pek de yerinde araçlar
olmayabileceğini kabul etmelerini beklerim.

Yine de bu, Kur'an'ın diğer kitaplar yanındaki özel durumu söz konusu
olduğunda, İslam'da daha az. Şahsen, diğer dinlerin bir noktada
sapıtmalarının, bilmedikleri şey hakkında konuşmaya başladıktan sonra
olduğu kanaatindeyim. Kendilerine bildirilen muhtemelen ağır geldi ve
gayba inanmak yerine onu kendi uydurduklarıyla doldurmaya çalıştılar.
Gaybın yükünü çekmektense, kendi putlarımızı yapar, onlara taparız.

Bugün bir çok insan için umutsuz bir yol olan ve haddinden az *bilen*
ateizm ve agnostikliğin kaynağı da işte bu haddinden fazla *bilen*
adamlardır herhalde. Her etki bir tepki doğuracak. Bu da ayrı bir konu.

Doğruya Götüren Yanlış
----------------------

Kişiyi doğruya götüren yanlış dahi olsa, doğrunun bir parçasıdır.

Kişiyi yanlışa götüren doğru dahi olsa, yanlışın bir parçasıdır.

Yapmak ve Yıkmak
----------------

İki yol: Kötülüğü yıkmaya uğraşmak veya iyiliği yapmaya.

Birincisi ikincisine her zaman yol açmıyor, bir kötülükten başka birinin
kucağına düşüveriyor kişi. Kötülük her zaman iyilikle kovulmuyor, kimi
zaman kötülüğü de araç olarak kullanmak mümkün oluyor. İşte o zaman,
aslında değersiz bir ticaret yapmış, boş bir gayret göstermiş oluyoruz.

İkincisiyle uğraşmalı. Yapmakla. İhya etmekle. Nasıl olması gerektiğini
düşünmeli, olmaması gerektiğini değil. Ne istediğini bilmeli,
istemediğini değil.

İyilik yapmalı ve kötülüğü yok etmeyi Allah'a bırakmalı.

Bir ve Sonsuz
-------------

Zamanında birin sıfıra bölümünün sonsuz olmasıyla ilgili bir düşüncem
vardı: Kişioğlu ne kadar mütevazı olabilirse (sıfır kadar, hiç kadar),
birden (rabbinden, hikmetten, varlıktan, hakikatten) kendisine o kadar
(sonsuz kadar) pay düşer.

Bunun üzerine bütün bir vahdet-i vücud düşüncesi oturtulabilir. Kişinin
sahici bir hiç olamayacak olmasının, (el-kadîr ve el-alîm) Allah'la bir
olamayacak olmasının, vahdetin sadece lafta olduğunun açıklaması da
böylece yapılabilir.

Neden kendini bilenin Rabbini bileceğinin de açıklaması yapılabilir.
Sözün ve bilginin bir fark, bir pay, bir gerilim olduğunu keşfeden kişi,
Allah'ın *yüce arşın rabbi* olduğunu da anlayacaktır.

Söz insanın en büyük yükü. Allah'ın söze ihtiyacı yok, *o ol der, o da
olur*. Onun için olmak ve söz arasında fark yok. Bizse, kendimizle
ilgili konuşurken bile, kendimizden uzağız.

Zevkin Maddiliği
----------------

Pascal'ın Düşünceler'inin, 43. sayfasının 4. paragrafına dair: (kaknüs,
1. baskı)

Zevkin varlığını maddî olmayanda arama, aslında köklerini maddî olanın
zevkli olamayacağı gibi bir kabule dayandırıyor. Fizikçi (physicalist)
bir bakış burada *zevk* dediğimiz hassanın ancak fiziksel süreçler
yoluyla ortaya çıkabilen bir şey olduğunu söyler. Gayrımaddîliğin
temellerini kişilerin hislerine dayandırma konusunda Pascal'ın içine
girdiği acele, mesela *Felsefecilerin Allah'ı*nı redderkenki ince eleyip
sık dokuyan diline uymuyor.

Hedonizme karşı duruşun getirdiği bu meyanda fikirler her şeyi
karmaşıklaştırmakta. Kendi zevkimize (ve onun kaynağına) karşı da,
etrafımızdaki nesnelerin ve özelliklerinin varlığına karşı tutunduğumuz
şüpheciliğe başvurabiliriz. *Zevk duyduğumu nasıl biliyorum?*

Descartes *Düşündüğümü nasıl biliyorum?* dememişti, bunun için
rasyonalist oldu. Empirisistler bu soruyu sordular ama *Etrafımdaki
nesneleri nasıl biliyorum?* demediler. Kant ikisini birden sormaya
çalıştı ama *üçüncü yol*dan başka bir çözüm getiremedi. Felsefeciler
başladıkları yerde bitirmiyorlar sorgularını, bu da onların en büyük
problemi.

Bir de tabi, Allah'ın gayrımaddi olması, içinde yaşadığımız kainatın
sadece maddi (veya fiziksel) olmasına engel değil. Her şeyin bir sebebi
olmasının Allah'ın müdahalesine engel olmadığı gibi. Öğrendiğimiz
sınırları Allah'a tatbik etmeye çalıştığımızda çuvallıyoruz, ondan sonra
da paradokslarımızla başbaşa kalıyoruz.

Hakikatin Tarafı
----------------

-   İnsanların pek çoğu hakikatin ne olduğuyla pek ilgilenmez. Onların
    istediği, hakikatin her zaman kendi taraflarında olmasıdır.
-   İnsan, hakikatın nasıl bir hakem olduğunu bilir. Dengelidir,
    adildir, laf ebeliğine prim vermez, rüşvet almaz, eğilmez, bükülmez,
    dimdik ve güvenilirdir.
-   Hakikatin bu derece istenen bir şey olmasında, onun bu özellikleri
    kadar, onun gücü de yatar. O kadar güçlüdür ki, insanların pek çoğu
    onu istediklerini söylediklerinde bile ondan korkmaktadır.
-   Hakikat insanı terbiye eder. İnsan kibirlidir. Hakikat onu tevazuya
    sevkeder. İnsan acizdir. Hakikat onun eline kainatın kurallarını
    verir. İnsan güçlü olduğunu sandığına, onun güçsüzlüğünü yüzüne
    vurur. Ölüm hakikattir. Akıl hakikattir.
-   İnsanın göbeğinden ve kafasından bağlı olduğu her şeyi, hakikat
    kendi tarafına çevirir. Hakikat olmadan yemek yiyemezsiniz, hakikat
    olmadan konuşamazsınız. Hakikat olmadan olmanız bile mümkün
    değildir.
-   Adaletini istismar ettirmez hakikat. Kendini haklı çıkarmaya
    çalışmaz. O zaten haklıdır ve acele etmesine gerek yoktur.
-   İnsan hakikatin kendi tarafında olması için her şeyi yapar.
    İstisnası, hakikatin tarafında olmaya çalışmaktır.
-   Hakikat kendisine taraf olanların tarafındadır.

Felsefi Mızıkçılık
------------------

*Doğruluğu veya yanlışlığı %100 kanıtlanmış bir olgu yoktur.*

Alatlı'nın düşüncesinin özeti böyle bir şeydi. İtiraf etmek gerekirse,
*Rüya*nın hepsini okuyamadım, kurtarıcı olacak zatın tünelin sonunda
kaynar kazanı yerinden oynatmasıyla, parmak izlerinin silineceğini falan
anlattığı bir şeyler hatırlıyorum en son. Bekleneni vermemişti
yazdıkları, Kabus'tan sonra o kadar bekleyip bekleyip, sonunda simgesi,
senaryosu böyle karışmış bir roman bulmak çok iyi gelmemişti
duygularıma. Öteden beridir, *fikir kitabı* yazar gibi roman yazan
kişilerin, bunu okuyucusunun anlayışına güvenmediğinden yaptığını
düşünürüm. Alatlı'nın yaptığı biraz bu, en fazla bir makalelik fikri,
romana teşmil edip, aralara da roman olsun diye bir hikaye sıkıştırmak.
Eleştirisini de yapamazsınız, *neticede roman efendim* diye bir cevabı
var en kuvvetli eleştirinin de. Sattığına göre de, sanatı kimseyi
ilgilendirmez zaten.

*Neticede roman efendim*in benzeri bir anlayışı ileri sürdüğü fikirlerde
de görmek mümkün. En yukarıdaki slogan, ucuz bir felsefi mızıkçılıktan
başka bir tutunacak dalımız kalmadığının itirafından başka bir şey
değil. *Türk insanı tembeldir* diye bir kaziye attık ortaya diyelim,
bunun için ne kadar sağlam deliller getirirsek getirelim, neticede
*%100* kanıtlayamacağımızı bildikten sonra, bir sonuca varmamız mümkün
değildir. Düşünce sonuçlarla ilgilenir mamafih, hiç bir sonucumuz kesin
olmayacağı için düşünmenin bir manası yoktur demeye gelir böyle bir söz.

İnsanın yaşadıklarına ve fikirlerine karşı bir şüphe içinde bulunması,
temellerini, verilerini yeniden ve yeniden ele alması takdir edilecek
bir davranış. Kişinin kendini doğru adına her daim murakabede tutması
güzeldir. Bununla beraber, doğru ve yanlışlığın yokluğunu bu şekilde bir
slogan haline getirmek, sonunda kişinin elinde murakabede bulunacak hiç
bir düşünce kalmamasına yol açar.

Bir düşünce ileri sürüp, bunun doğruluğunu isbat için elinden geleni
yapmak neticede felsefi bir namus meselesidir. Hiç bir şey ileri
sürmeyip, bir doğrunun arkasına geçmeden sadece bir takım aksiyomatik
laf salatalarıyla, doğruluğu ve yanlışlığı kanıtlanması zaten mümkün
olmayan bir takım sloganlarla iş görmeye çalışmak ise felsefi
mızıkçılık...*Efendim, algılarımızın dış dünyadan kaynaklandığını nasıl
bilebiliriz ki? Ya her şey bir rüyaysa?* Eğer her şeyin bir rüya
olduğuna sadakatle inanıyorsanız, bunun gerektirdiği şekilde
davranırsınız, bunun gerektirdiği şekilde düşünce üretirseniz, en
azından bir tutarlılık hakkı gözeterek söz söylersiniz. Eğer
algılarınızın gerçek olduğunun kesin olmadığı, o algılar hoşunuza
gitmediğinde, size bir sorumluluk yüklediğinde aklınıza geliyorsa,
psikolojinizi gözden geçirmeniz gerekir. Yüzleşmek istemediğiniz şeylere
karşı ucuz sloganları devreye sokmak, fikir namusuna haleldir, sonunda
topal düşünen bir kişiye dönüşürsünüz.

Toplum hayatında, birisi gelip ayağınıza bastığında, *bunun %100 doğru
veya yanlış olduğunu bilmiyorum* diyorsanız (çünkü neticede ayağınızdaki
acı rüyanızdan kaynaklanıyor olabilir) , hak denen bir şeyin gerçekte
var olmadığını iddia ediyorsunuz demektir. Hukuk da, kurallar da, diğer
insanlar da, yok olmuş olmalıdır. Sığ bir solipsizmdir bu, kendini
batağa saplamış bir yalnızlıkçılık. Böyle düşünen bir insanın
yapabileceği tek şey kendini öldürüp, rüyadan uyanmayı tercih etmektir.

Türkiye
=======

Travma
------

Türkiye'nin siyasi duruşu bana hep bir kazadan kılpayı kurtulmuş
birinin, kazayı yeniden ve yeniden kafasında yaşamasını hatırlatıyor.
Evet, doğrudur, bundan 80 sene önce neredeyse her şey bitiyor olabilir.
Yine de bizim kafamızı hep bölünmek, hep toprak kaybetmek, hep
birilerinin bizi işgal etmesi meşgul ediyor. Kendimizi düşmanla
çevrilmiş bir coğrafyada, her an yok edilmek üzere olan bir devlet gibi
görüyoruz.

Bir zafer kazandığımız halde...

Almanlar 1945 yılında yenildiklerinde, ellerinde devlet veya ordu namına
hiç bir şey kalmamıştı. Bugün hala Amerikan *işgali* altındadır Almanya.
Yine de Türkiye'nin zaferi üzerine inşa ettiğinden çok daha sağlam bir
bağımsızlığı ve sözü geçerliği vardır. Bir yenilgi üzerine inşa edilmiş
olduğu, parçalanmış bir millet olduğu halde bugün Alman kültürü ve
ekonomisi dünyanın hatırı en çok sayılanları arasındadır.

Yeryüzündeki siyasi düzenin artık sınırlarla ilgilenmediğini,
kapitalizmin insanın olduğu her yeri bir pazar olarak ele almaya
başladığını göre göre hala *etrafı düşmanla çevrili Türkiye* edebiyatı
yapmak faydalı mı? Bu bizi daha güçlü kılar mı?

Bir kaza geçiren insanın o kazayı tekrar tekrar yaşaması kendine ne
kadar fayda sağlarsa, bizim bu travmamız da o kadar fayda sağlıyor. Kaza
yapan yapmamayı öğrenmelidir, kabul ediyorum, Türkiye bir daha o
durumlara düşmesin, bunun için dikkatli ve güçlü olsun. Yine de bunun
yolu sabah akşam kazayı hatırlamak değil, hayatın içine girmek olmalı.

Bu ülkenin bir gün bugün devletin kutsal saydığı her şeye, Atatürk'e,
orduya, bağımsızlığa, bürokrasiye içten içe düşman olmamasının da yolu
budur. (Bu ülkede neden ordunun ve bürokrasinin desteklemediği adamlara
bu kadar itibar edilir? Neden darbeden sonra darbe yapılanlar iktidara
gelir?) Aslında zamanında gerçekten gerekli, gerçekten anlamlı, bu
ülkenin iyiliği için konulmuş ilkelerin, bizi sonunda Ömer Seyfettin'in
Diyet hikayesindeki duruma sokmaması için yapılması gereken de
normalleşmek olmalıdır. Siyaseten de gerekli olan budur.

Tamam, kolumuzu kurtarmış olabilirsiniz, yine de bu kadar üstümüze
gelmenize gerek yok. O kolu kesip önünüze koyunca iyi mi olacak?

Kabilecilik
-----------

Türk toplumunun en bariz özelliğidir: Aynı kabileden olmak hemen her tür
bağın üstündedir.

Aynı kabileden olmaktan kasdettiğim, akrabalık değil. Onun da
kabilecilikte büyük yeri var, kabul ediyorum. Yine de aslında hemen her
şeyi böyle algılayan bir bilinç geziyor ortalıkta. Birinin *bizden*
olması, ne yaparsa yapsın yanında olmamız için yeterli oluyor.

Siyasetimiz böyle işliyor mesela, bu ülkede insanlar daha 30 yıl önce
farklı taraftan olduğu için birbirleriyle sokakta kavga ediyorlardı.
*Birinin adamı* olmak üniversiteden kışlaya, kamudan özel sektöre
insanlara şans veya şanssızlık getiriyor. Partisinden, şoförler odasına
her iş böyle yürüyor veya yürümüyor.

Bizim din anlayışımız bile böyle, adı Müslüman olunca insanların
kurtulduğunu, Hıristiyan olunca kaybolduğunu düşünüyoruz. Allah'ın adil
olması, herkese hakettiğini vermesi bizi kesmiyor, bizim takımın (yani
Müslümanların) her zaman önde olmasından, cennete koşa koşa girecek
olmasından büyük keyif alıyoruz. Allah bile bizim takımdan, kim tutar
bizim takımı?

İrtica bile böyle bir tehdit. Kafa yapısı olarak, dünyaya bakış olarak
bu ülkenin *irticacı*larıyla, *laik*leri arasında pek bir fark yoktur.
Sadece kelimeler ve edebiyat değişir. Ama kabileler farklı olduğu,
birinin adı *muhafazakar*, diğeri *çağdaş* olduğu için kavga ederler.
Yoksa ne *muhafazakar*ın İslam'la sağlıklı bir ilişkisi vardır, ne de
*çağdaş*ın çağdaşlıktan haberi. Herkes kabilesinin töresini sürdürmek ve
diğer kabileyi kötülemekle meşgul. Muhafazakarınki takke-tesbih
muhafazakarlığı, çağdaşınki de *aman rakım, canım şarabım* çağdaşlığı...

*İşini iyi yapmak* diye bir kavram henüz oturmadığı ve insanları
işlerini nasıl yaptıklarına göre anlayacak bir kültür varolmadığı için,
ister istemez böyle *benim kabilem iyidir*le idare ediyoruz.

\*\*\*

*Hamiyyet-il cahiliyye* diye bir tamlama geliyor dilimin ucuna, tam
kuramıyorum cümleyi. Fetih 48:26nın tefsirini farklı yapıyorlar,
*hamiyyet* de iyi bir şey oluyor, kişinin vatanını, milletini, ailesini
himaye etmesi...

O kadar ki, Allah'a ve hakikate karşı bile himaye ediyoruz.

Kutsal Atatürk veya Atatürk'e Ne Borçluyuz?
-------------------------------------------

Bir zamanlar Romalıların ve Japonların dini hakkında, *atalarına
taparlardı* diye bir ifade okuduğumda kafamda bunu nasıl ve ne sebeple
yaptıklarına dair soru işaretleri oluşmuştu. *Kişi atalarına neden
tapar?* demiştim.

Nasıl tapar kısmında, işte bir takım mum, tütsü, vs. yakıp, elini
kavuşturup dua etmek olmalı. Herkes bir şekilde ibadet ediyor, herhalde
babasına, dedesine tapan adamların da bir şekli vardır.

Sonra sonra kafamı bir yere vurmuş olacağım ki, bu ülkedeki *Atatürk
cinneti*nin de bir nev'i tapınmaya döndüğünü düşündüm. *Ulu önder
Atatürk* diye başlayıp, *bizi kurtaran yüce insan* diye devam eden
konuşmaların her birindeki tını, *çağdaş uygarlık düzeyi*ni hedef
almamızı öğütleyen her konuşmanın içindeki o *önünde saygıyla
eğiliyoruz* havası...

Evet bildiniz, ben Atatürkçü değilim. (Evet, o hainlerden, yobazlardan,
minnet bilmez serserilerden, onun büyüklüğünü anlayamayanlardan, iç
düşmanlardan biriyim sanırım.)

Atatürk'le bir meselem olduğundan değil de, neden Atatürkçü olmam
gerektiğini anlayamadığımdan.

\*\*\*

Anlamaya çalışıyorum. Samimi olarak anlamaya çalışıyorum. *Herhalde*
diyorum, *bir sebepleri vardır, koca koca adamlar, koca koca teyzeler,
işte böyle parlak parlak rozetler takıyorlar, dedelerinin mezarından çok
Anıtkabir'e gidiyorlar, Atatürk adını ağızlarına alırken bile huşu ve
mutluluk içindeler, herhalde bir sebepleri vardır benim anlayamadığım.*

Düşünüyorum, düşünüyorum.

*Atatürk bizi kurtardı* diyorlar, benim de bunun için ona minnet duymam
gerektiğini söylüyorlar. Ben de *o zaman mesela Lenin de bizi kurtardı,
Rus İhtilali olmamış olsaydı bugün İstanbul'a giriş tabelası Kril
alfabesiyle yazılmış olabilirdi* diyorum. *Bağımsızlık* diyorlar,
*bıraksan ülkedeki nüfusun herhalde yarısından fazlası o zamanlar bizi
işgal etmeye gelen ülkelere kaçacak haldeyken mi?* diyorum. *Laiklik*
diyorlar, *Haketmişlerdi belki, onun için Müslümanların halini bir
tarafa bırakın, gayrımüslimlerin hali bile şeriatçı' Osmanlı'da daha
iyiyken mi?* diyorum. *Milliyetçilik* diyorlar, *Kültürünün damarları
birer birer kesilmiş, -hangi etnik kökenden olursak olalım- bizi
Anadolu'ya getiren, burada yaşatan sebeplerin hemen hepsi ortadan
kalkmışken mi?* diyorum. *Cumhuriyet* diyorlar, *Askeriye olmasa
yıkılacağı varsayılan mı?* diyorum...

\*\*\*

Hadi itiraf edelim: Atatürk'ün bize verdiği en önemli şey, İslam'ı
kafaya takmadan yaşayabilme imkanıdır. Yine de bugün insanımızın pek
çoğu, işte bu imkanı kullanmayı bilmediğinden, istemediğinden,
beceremediğinden, Atatürk'e saygı duruşunda bulunmak yerine dua etmeyi
tercih ediyor.

80 sene sonra Atatürk'e dua etmeyi bir ara yol olarak bulmuş Türkiye
halkı, aslında Kemalizmi bir aydınlanma ideolojisi olarak azıcık ciddiye
alan her insanı kahkahaya boğacak bir şey yapıyor. Hayatının son 10
yılında Müslüman olduğuna dair bir emare göstermemiş bir insana, *kutsal
ve bu kadar iyi, bu kadar büyük olduğuna göre cehenneme gidemez* deyip
dua ediyor.

Aranızda onun kendisine dua edilmesini istediğini duyan var mı?

\*\*\*

Atatürk bir insan olmaktan, sebep sonuç ilişkilerine bağlı bir fani
olmaktan çıkarılıp, bir mite, *bizi var eden* bir tanrıya, her daim
hayatımızdaki bir kutsal hayalete döndürüldüğü gün bu ülkede aslında
Atatürkçülük yaşama ihtimalini kaybetmişti.

Şimdi ben desem ki, *Atatürk'e borçlu olduğumuzu söylediğiniz her şeyi
mesela II. Abdülhamid'e de borçluyuz, çünkü Atatürk'ün okuduğu okulu o
açtı* veya desem ki *Borçlu olduğumuzu düşündüğümüz her şeyi 1919?da
İzmir'e çıktıkları halde 1921?de düzenli ordunun ilk muharebeleri
başlayıncaya kadar Yunanlıları yaklaştırmayan, bir çok isyanı bastırıp
Meclis'i koruyan Kuvvayı Seyyare Umum Kumandanı Pşevu Ethem Bey'e
borçluyuz* (ki kendisi *Çerkes Ethem* namıyla da bilinir) veya desem ki
*Borçlu olduğumuz her şeyi bizi I. Dünya Savaşı'na sokan Enver, Cemal ve
Talat Paşalara borçluyuz, çünkü onlar olmasa Çanakkale'de kendini
gösterecek bir Mustafa Kemal olmaz, kendisi de asla bir kahraman olacak
fırsatı ele geçiremezdi*...Sanırım hiç de yanlış şeyler söylemiş olmam.

Eğer bugün Atatürk'e borçlu olduğum bir şey varsa, onları sebep-sonuç
zincirleri içinde herhalde herkese borçluyum. Mesela bugün Atatürk'e bu
kadar saygı beslenen bir muhitte yaşamayı, Atatürk kadar, ondan sonra
bir darbe yapıp kendini ömür boyu devlet başkanı seçtirecek vizyona
sahip bir askerimizin olmamasına borçluyum. (İnönü denemiş olabilir ama
sanırım pek başarılı olamadı.)

\*\*\*

İşte bu sebep sonuç zincirlerini bir mit yaratmak uğruna kıran psikoloji
yüzünden Atatürkçülük ölü doğmuş bir ideolojidir. Hedeflediği insanların
pozitif akla sahip olmalarıysa, yaptığı bunun tam tersine sebep
olmaktadır. İnsanı dinin elinden kurtaran bir pozitivizm aşılamaya
çalışırken, kutsalları silahla ve kanunla korunan başka bir din
yaratmaktadır.

Şöyle söylemek lazım: Hakiki manasıyla Atatürkçü olanın Atatürkçü
olmaması gerekir.

\*\*\*

Müslümanların kime minnet duyacaklarına dair basit bir formülleri var.
Bu sebep sonuç ilişkilerine bağlı olmak zorunda kalan hiç bir faninin
*hamd*ı haketmediğini söylüyorlar.

(Tek) Hamd alemlerin Rabbi olan Allah'adır : ????? ??? ?? ????????

(Evet, bunlar o yasak harfler.)

\*\*\*

Atatürk'ü bilmek lazım. Zamanını, ne istediğini, ne düşündüğünü anlamak
lazım. Evet, başarılarıyla, bu ülkenin kaderinde oynadığı rolle
bilinmeyi hakeden bir insan. Evet, kendisi akıllı, zeki, kabiliyetli,
vasıflı bir lider. Evet.

Ve yine toplum anlayışıyla Konfüçyüs'ü de bilmek lazım mesela, siyaset
anlayışıyla Machiavelli'yi de, harp doktriniyle Clausewitz'i de, aşkı ve
hikmetiyle Yunus Emre'yi de, yeniçerilerin piri Hünkar Hacı Bektaş'ı da,
estetik anlayışıyla Mimar Sinan'ı da...

Sonra da yeryüzünde başka kimse yokmuş gibi Atatürk'e tapmamak lazım.
Çünkü o bir faniydi, yaptığı şeyleri şartlar ona elverdiği, aklı ona
yettiği, doğru bildiği o olduğu için yaptı.

Ve bugün Türkiye, evet, belki onun katkısıyla hayat buldu, ama, evet, ve
yine onun katkısıyla dirlik bulamadı.

\*\*\*

Efendiler, belki size haber henüz ulaşmadı ama, Atatürk öldü.

Hayır ölmedi değil mi? O ölemez değil mi? Yüreğimizde yaşıyor değil mi?
Türk milletinin kalbinde?

Atatürk öldü.

Ecevit'i Unutmamak
------------------

Hadis *Ölülerinizi hayırla yadediniz* diyor. Ölünün arkasından kötü
konuşmak geleneklere de ters. Kendini savunamayacak bir insan hakkında
kötü söylemek ayıp telakki ediliyor.

Yine de yapacağım bunu, çünkü bir başbakan olarak kendisi hakkında
söyleyecek iyi bir şey bulamadım. Ve sırf siyaset olsun diye bılık bılık
akan yağa karşın, Bülent Ecevit'in son 10 yılında yaptıklarından
etkilenmiş biri olarak, ona hakkımı helal etmiyorum.

Türkiye Cumhuriyeti'nin en beceriksiz başbakanı olduğunu, bir tek 2001
krizinin bile kendisine bu sıfatı kazandıracağını ve üzerine eşinin ismi
kazınmış aftan, *pain in the ass* Kıbrıs ve Apo meselesine, Hüsamettin
Özkan ve Kemal Derviş siyasi fiyaskosundan, Bugüne kadar hiç bir partiye
oy vermemiş *demokrasi dışı* biri olarak söylüyorum: Şöyle şairmiş,
böyle tercümeler yapmış, şöyle efendiymiş, Medine'deki arazilerini böyle
bağışlamış, şöyle karaoğlanmış vesaire vesaire...Vicdanı olan hiç kimse
herhalde *iyi bir yöneticiydi* diyemez kendisi için. (Daha derin vicdanı
olan kimseler Güneş Motel'den sonra *dürüst*, Merve Kavakçı'dan sonra
*efendi*, şiirlerini okuduktan sonra *iyi şair* de diyemezler de, hadi
bunlar subjektif diye üzerinde durmuyoruz.)

Bir başbakan için sanatı, kişiliği, şusu, busu ikinci planda gelen
şeylerdir. Ben nasıl ki yazdığım program çalışmazsa *ben şiir yazarım*
deyip yakayı kurtaramam, Ecevit de kötü bir başbakan olmasını sair
özellikleriyle örtemez.

İşte bu sebeple, kötü bir yönetici olarak hakkı geçmişse, şahsım adına
bu hakkı helal etmiyorum.

Ölüler Üzerinden Siyaset Yapmak
-------------------------------

Kasdettiğim meçhul askerler değil. Onlar da belki konuşsalar, *biz ne
için öldük?* derlerdi. Yine de o konu üzerinde kolay kolay söz
söyleyebileceğim bir konu değil. Onun için meşhur ölülerle ilgiliyim
daha çok...

Meşhur ölüler? Mesela Atatürk. Mesela Hz. Peygamber. Mesela II. Mehmed,
mesela Abraham Lincoln, mesela Marx, mesela Lenin, mesela mesela...

İnsanlar ölülerin peşinden gitmeye ne kadar meraklı. Ölü olduklarını
unutacak kadar meraklılar. Bu ülkede *Atatürk öldü* demek bile cesaret
istiyor, karşımda bir koronun *Atatürk ölmedi, yüreğimizde yaşıyor*
demesinden korkuyorum. O kadar.

Hz. Peygamber için de aynı şey. Bir türlü mezara koyamadığımız, öldüğüne
inanamadığımız için kendisiyle rüyada görüşüp, ondan haber verenleri can
kulağıyla takip ediyoruz. *Peygamberler şehitlerden derece derece üstün
olduğuna göre öldüklerini kim söyleyebilir?* diyordu bir hocaefendi.

Benim itirazım peygamberlerin, büyük adamların veya küçük adamların
ölmesiyle ilgili değil. Ben şehitlerin ölmeyişinin mahiyetini de bilmem,
yeterince esnek yorumlarsanız kimse ölmüyor zaten. Kasdettiğim bu değil.

Temel nokta ölülerin artık kendi ağızlarından bir söz duyamayacağımız
insanlar olmalarında. Atatürk yüreklerde yaşıyor olabilir, ancak mesela
Avrupa Birliği hakkında, Irak Savaşı hakkında kendinden kaynaklanan bir
yorum duyamıyoruz. Duyduklarımız sadece *o olsaydı* şeklinde bir takım
karalamalar. Bunların da gerçekten ne kadar onu temsil ettiklerini
bilmiyoruz. Birileri kalkıp *Batı* diyor, birileri kalkıp *tam
bağımsızlık* diyor. Hazret de, bu memlekette birbirinin kanına ekmek
doğrayan insanların hepsinin birden Atatürkçü olabilmesine imkan
sağlayacak kadar çok fikir değiştirmiş olduğu için, kesin bir bilgiye
sahip olamıyoruz. Sadece yaklaşık olarak bir takım sözler söylüyoruz,
*Atatürk olsaydı böyle yapardı, gibi geliyor* diyoruz ve birbirimizi de
gerçek Atatürkçü olmamakla suçluyoruz. Halbuki aslında Atatürk olsaydı
ne yapardı bilmiyoruz, doğrusu kendisi de 1930?larda bunu bilmiyordu.

Bu yazdıklarımı diğer büyüklere de uygulayabilirsiniz.

İnsanın davranışları, fikirleri ve uygulamaları içinde bulunduğu
şartlara bağlıdır. Mesela 1930?ların *iki savaş arası*, *atom bombasız*,
*devrimi tam oturmamış Sovyetlerli*, *kendi içine kapanık Amerikalı*,
*telefonsuz*, *televizyonsuz*, *internetsiz*, *elektriksiz*,
*zenginsiz*, *savaş yorgunu Türkiyeli* dünyasının siyasetini bugün
uygulamak mümkün değildir.

Siyasetçiler bunu bilmiyor olamaz. Peki neden ölüleri konuşturmaktan bu
kadar zevk alıyorlar?

Çünkü daha kolay. Çıkıp, doğru-yanlış, iyi-kötü belli bir fikir
serdetmektense, ölüleri konuşturmak daha kolay. Bir kere bu ülkede
mesela Atatürk'ün yanlış yapmış olabileceğini söylemek için yürek
gerekir, ikincisi yanlış çıksa bile kimse Atatürk'e hesap soramaz ve
üçüncüsü, bu ülkede herkes ölülere yaşayanlardan daha fazla saygı duyar.

Dinleyen açısından da kolaylık. *Sevdiğim adamı seveni ben de severim.*
Düşünmeye, karar vermeye, anlamaya falan gerek yok. Kimin peşinden
gideceğimize işte böyle karar veriyoruz. *Bu adam benim sevdiğim
adamları seviyor, o halde ben de onu seveyim.*

Ondan sonra da, *efendim, seviye yok* falan diye şikayet ederler.

Seviye olmasını gerçekten isteyen var mı?

Askerin Bilemediği
------------------

Elinizde bir avuç buğday, biraz da toprağınız varsa, eker ve çıkmasını
beklersiniz.

Elinizde sermaye yapacağınız biraz para varsa mal alır, satmak için
müşteri beklersiniz.

Mühendisseniz çözümünüzü şartlara uydurmak, doktorsanız belirtileri
takip etmek, bilimadamıysanız vak'aları incelemek, işletmeciyseniz
finansmanınızı göz önünde bulundurmak, üretim yapacaksınız hammaddenin
iyi, pazarınızın sağlam olduğunu kontrol etmek zorundasınızdır.

Sivil hayatta mecburiyetleri şartlar belirler. Bir mühendisin *kafasına
göre* tasarım yapmaya, bir doktorun hastayı muayene etmeden teşhis
koymaya, bilimadamının gerçeği incelemeden hipotez geliştirmeye,
işletmecinin har vurup harman savurmaya hakkı yoktur.

Çünkü işini yapmak isteyen bilir ki, hayat kendisiyle dalga geçeni
affetmez.

Ama askerler bunu bilmezler. Barış zamanı kendilerine yarattıkları sahte
zorluklarla meşguldürler.

Ve artık gerçek savaşlarda zaten asker kullanılmamaktadır.

Asker sadece komutanın emrine karşı sorumludur. Ve o emirler çok kısıtlı
bir dünyanın içinde, genelde sivil hayatta bulunmayacak kaynaklara sahip
olarak verilir.

Yalnız asker bir şeyi bilemez: O harcamayı pek sevdiği kaynaklar
kendisine asla o denli garanti içinde olmayan siviller tarafından
sağlanmaktadır. Hayatta karşısındakine çok zaman *ya benim gibi ol, ya
terket* deme hürriyeti olmayan siviller tarafından. Kim bir işletmecinin
*mürteciler işletmemi terketsin* dediğini duyabilir?

Asker bunu anlayamaz, böyle yetişmemiş, imkanlar içinde hareket etmek
nedir anlamamıştır. Elinizde bu insanlar varsa, yani mürteci, bölücü,
ıvır zıvır, her ne belaysa da, yaptığımı işe ve bana zarar vermediği
sürece onunla çalışmak mecburiyetindeyimdir.

Asker gibi *emirle demiri kesme* yeteneği yoktur sivilin. Çünkü sivil
emirle demirin kesilmesi için önce kesecek adam ve alet olması
gerektiğini bilir.

Asker içinse emir verilmiş ve demir kesilmiştir. Kesecek adam ve alet
sadece ayrıntıdan ibarettir.

Hayat böyle çalışmaz.

Ve maalesef Türkiye sivillerin hep bildiği bu bilgiyi askerlerin de
öğrenmek zorunda kalacağı günlere gidiyor.

Yazık.

Uyuyan Bakan
------------

Haberde *uyumakta haklı* demişler. Toplantı herhalde muhabiri de sıktı
ki bakanı uyumakta haklı bulmuş.

Atilla Koç'u Taha Kıvanç'ın vesilesiyle öğrendim, *Bu güne kadar en çok
kitap okuyan Kültür Bakanı* demişti. Bu uyuma haberlerini medya
gruplarının çıkarlarına bağladığı bir yazısı da oldu daha sonra. Doğru
mudur, değil midir bilmiyorum, çok kitap okumanın bazı bağlamlarda hiç
bir anlamı yoktur, adam uyumasa fotoğrafını da çekemezler. O kadar da
komploculuğa gerek yok da, toplantıda uyumakla da kimse kötü olmaz.

Açıkçası baştan beri çok sempatik bulmaktayım. İnsanların gereksiz yere
kasıla kasıla konuştukları, fenalık getirecek derecede uzun
toplantılarda yapılacak en iyi şeyin uyumak olduğu konusunda bakanla
hemfikirim hatta. Ben hayatta bu şekilde, *ödül töreni*, *anma
toplantısı*, *ıvır günü*, *zıvır bayramı* vesilesiyle toplanılıp da, bir
cümle işe yarar bir şey konuşulduğunu hiç işitmedim. Herkes aynı
şeyleri, aynı şekilde söylemeye devam eder. Hatta insanların kürsüye
çıkmadan ne diyeceklerini tahmin edersiniz. Böyle zamanlarda
söyleneceklerin hepsi zaten söylenmiştir ve bilinir, kimse de bir bilgi
edinmez.

Doğrusu ya, ben de öyle rahat rahat uyuyabilmek isterdim, mesela lisede
her bayram aynı şiiri okuyan müdür yardımcısına karşı...

Paul Erdös isimli bir Macar matematikçi var. 20. yüzyılın en önemli sayı
teorisyenidir kendisi, bildiğim kadarıyla 97?de öldü. Erdös'ün günde 19
saat matematik çalıştığından, muhtemelen arkadaş hatırına gittiği
seminerlerde uyuduğu söylenir. *Yalnızca Sayıları Seven Adam* isimli
biyografisinde uyurken çekilmiş bir resmi de vardı. Hazreti uyandırıp
sorduklarında da, *uyumuyordum, düşünüyordum* dermiş. :)

Sayın Bakan da aynı sözü gerektiğinde kullanabilir. İnşallah uyuması
sadece o sıkıcı toplantılara mahsustur. Öyle olduktan sonra, isterse
uyku tulumuna girip horlaya horlaya uyusun, pek farketmez. Hatta daha
iyi, en azından zamanını değerlendirmiş olur.

İrtica nedir?
-------------

Kara Kuvvetleri Komutanı bugün irticanın en önemli tehdit olduğunu
söylediği bir konuşma yapmış. İrticanın tarifinin olmadığından, tarifi
olmayan tehlikenin istismar aracı olduğundan yakınan insanlar gibi
yapmayacağım. *İrtica* denen şeyin aslında bir güç mücadelesinin
*edebiyat*ı olduğunun farkındayım. Yine de durup durup irticadan şikayet
edenlerin yapmadıkları tarifi yapıp, hem kendilerine, hem de mürteci
olmamak için çırpınıp duranlara bir hizmette bulunacağım.

Bu tarifin yanlış olduğunu, irticadan şikayet etmekle beraber,
kasdettikleri irticanın bu olmadığını söyleyenlere yorum sayfaları
açıktır.

-   Hayatında İslam'a, Allah'a ve Peygamberlerine bir atıf taşımak
    irticadır.
-   Namaz kılmak irticadır.
-   Oruç tutmak irticadır.
-   Başını örtmek irticadır.
-   İslam'ın bir devrinde kabul görmüş bir kıyafet giymek irticadır.
-   İçki içmemek irticadır.
-   Konuşurken, yazarken İslam'a, Allah'a veya Peygamberine saygı
    ifadesi kullanmak irticadır. Bu kaynakları ciddiye alıp, hayatında
    bu konularda hassasiyet sahibi olmak irticadır.
-   İlahi dinlemek, tesbih çekmek, dua etmek, muska, cevşen vs. taşımak,
    üzerinde Arapça *şeyler* yazan kolye takmak, levha asmak irticadır.
-   Arapça veya Farsça bilmek irticadır. Arapça ve Farsça kökenli
    kelimeler kullanmak irticadır.
-   Su içerken, yemek yerken besmele çekmek irticadır.
-   Sakal bırakmak irticadır.
-   Atatürkçü olmamak irticadır.
-   Cinselliği yaşamak için evliliği bir şart olarak görmek irticadır.
-   Mürtecilere sadaka, zekat adı altında maddi yardımda bulunmak
    irticadır.
-   Çocuğuna İslam'la herhangi bir ilişkisi olan bir isim vermek
    irticadır. Böyle bir isim taşımak da irtica tehdidine işaret eder.

Yanlış anlaşılmasın. Bunları *bunlar bile* psikolojisiyle yazmadım.
Yapmaya çalıştığım şey irticadan, aslında öyle bir tehlikenin olmadığını
herkes bilip dururken şikayet eden insanların neden şikayet ettiklerini
anlamak. Bu ülkede korkulan tarzda bir İslamileşmenin olamayacağını en
iyi müslümanlar bilir. Yapılan ve yapılabilecek olan sadece bir takım
kozmetikliklerden ibarettir ve bununla karikatürden öte bir İslamlık
zaten yaşanamaz. Bu *tavuğun tüyü* İslam anlayışının tepki çekmesinin
sebebiyse, tepki gösterenlerin çağdaşlığının da kıldan, tüyden bir
çağdaşlık olmasıdır.

Tavuk gideli, suyu biteli çok oldu, bize de işte böyle tüyünün
dedikodusu düşüyor.

Bilimsel İrtica
---------------

Bilim felsefesinin en önemli isimlerinden Karl Popper'ın bilimsel
ifadelerin nasıl olması gerektiğine dair bir ölçüsü vardır. Bu ölçüye
kısaca *yanlışlanabilirlik* diyebiliriz. Bilimsel olduğunu söyleyen bir
ifadenin, zahiri bir takım gözlemler aracılığıyla yanlış olduğunun
keşfedilebilmesi gerekir.

İnsanlar bilimsellikten konuşuyorlar da, o yüzden...Yoksa meselenin
bilimle bir alakası yok.

*Türkiye'de irtica vardır* gibi bir kaziyenin bilimsel olabilmesi için
bunun yanlışlanabilir olması gerektiğini kabul etmek lazım. Öyle midir
gerçekten? Yani şimdi *Türkiye'de irtica vardır* diyen insanlar belli
deliller gösterilirse, bu sözlerinin yanlış olduğunu kabul edecek
insanlar mıdır? Veya bu söz gerçekten yanlışlanabilir bir söz müdür?
Veya birinin *Türkiye'de irtica yoktur* demesi böyle midir? *İrtica
yoktur* diyene bir şeyler söyleseniz kabul eder mi irtica olduğunu?

Veya mesela Emin Çölaşan bir gün Tayyip Erdoğan'ın irticacı olmadığına
ikna olacak mıdır?

Hani *bilim* diyor birileri de, o yüzden...

Türkiye'de bilim = modernlik diye bir şartlanma var, bilhassa modernliği
yaşama biçimi haline getirmiş insanlar arasında. Ağzını açan başkalarını
*bilimsel* olmamakla suçluyor, bunun tercümesi *benim gibi değilsin*
demek olmalı. *Benim gibi olsan, benim gibi düşünsen...* demek.

Yani şimdi bilim sizi gerçekten önyargılarınızdan kurtarabilir mi?

Milliyetçilik
-------------

Milliyetçilik herkesin kendine göre anladığı kavramların başında
geliyor. Son 20 yılın üzerinde çok kan dökülen kavramı olarak da, bu
haliyle, Türkiye'nin kavramsal bombası.

Cumhuriyeti kuran kadrolar, II. Meşrutiyet'in, hatta öncesinde II.
Abdülhamid'in *Türk unsuru*na verdiği önemi bir adım daha ileri götürüp,
Türkiye vatandaşlarının tamamını Türk ilan ettiler. Bu, zamanın
ulus-inşaası hedefiyle hareket eden İtalya ve Almanya gibi ülkelerinin
ve iki savaş arası mihverini oturtamamış dünya siyasetinin getirdiği
iklim içinde daha da palazlandı. Cumhuriyet zaten savaşmakta olduğu
İslam'ın yerine yeni bir birleştirici koymak mecburiyetindeydi ve
Türklükle de bunu başarmak azmindeydi.

Birleştirici bir düşünce olarak Türklüğün öne sürülmesi siyaseten en
kolay hareket addedilse de, devletin bunu destekleyecek adımları atması
gerekirdi. İş sadece dağa taşa *Ne mutlu Türküm diyene* yazmakla,
ilkokulun her günü *Varlığım Türk varlığına armağan olsun* demekle tamam
olacak değildi ve böyle *kör gözüm parmağına* propagandayla da
insanların kendi kimliklerine daha bir tutunması için bahane yaratıldı.

Eğer bugün Türkiye'de milliyetçilik üzerinde bir kavga varsa ve insanlar
Türk olmadıklarını söylüyorlarsa, bu en başta, dış güçlerden,
fakirlikten ve diğer tüm sebeplerden önce, Türkiye Cumhuriyeti'nin doğru
bir milliyetçilik siyaseti takip etmemesinden kaynaklanır. Tüm Türkiye
Cumhuriyeti vatandaşlarını Türk addedip, sonra Türklerin Orta Asya'dan
geldiklerini, şöyle devlet kurup, böyle savaştıklarını anlatırsanız,
bazıları da kendilerinin hiç de Orta Asya'dan gelmediklerini,
dedelerinin Balkanlar'dan, Kafkasya'dan, Cezire'den, Mısır'dan geldiğini
veya aslında her zaman burada olduklarını söyleyecektir. Kimse *Türk*ün
sadece bir Anayasal vatandaşlık kavramı olduğunu iddia etmesin, eğer
öyle olsaydı, Orta Asya masallarıyla üretilmeye çalışılan bir Türk
kavramı olmaz, Fransa'da Franklar neyse, Türkiye'de Türkler de o olurdu.

Aslında Türk'ün çok daha basit bir tanımı *Anadolu'nun Müslüman halkı*
olarak yapılmış olsa, bu Lozan'da Yunanlılarla yapılan mübadelede neden
Ortodoks Peçenek Türklerinin gönderildiğini de açıklayıp, çok daha
mantıklı bir ve didişmeden uzak bir milliyetçilik anlayışına sebep
olurdu. Ancak bu tanım, İslam'a yaptığı vurgu sebebiyle tercih
edilemezdi ve tercih edilenin bizi ne hale getirdiğini de görüyorsunuz.

Eğer insanların sizin gibi düşünmesini, yaşamasını, adetlerini size göre
değiştirmesini istiyorsanız, bunun bedelini ödemelisiniz. Durup dururken
kimse, anasından babasından gördüğü ve doğru olarak bellediği şeyleri
bırakmaz, kimse kendine yukardan bakan, sevimsiz bir memur öyle istedi
diye anasından öğrendiği dili unutacak değildir. Eğer bir topluluğu
asimile etmek niyetindeyseniz, onları asimile olmaya ikna etmeniz
gerekir, kimseye *sen Türksün* diyerek Türk yapamazsınız. Dahası
yaptığınızı sandığınız şeyin büyük ölçüde geri tepmesi, sonunda kabul
edecekleri, ikna olmuşları bile *uyandıran* bir harekete dönmesi
muhtemeldir.

İmparatorlukların yayılmasını sağlayan ve o kadar uzun yaşatan şey
lüzumsuz kavgalardan uzak durmalarıydı. Osmanlı asimile edilmiş bir
millete sahip olmak işine gelmeyeceğinden değil, bunu yapmak için
gerekli *kaynak*lara sahip olmadığından bunu yapmadı. Yapabileceği en
iyisi devşirme sistemiydi (ve o da aslında zamanla bozuldu) ve eğer
herkesi Müslüman (veya *Türk* veya *Osmanlı*) yapmak niyetinde olsaydı
da, bunun için harcaması gereken kudret, devleti ayakta tutandan da
fazlaydı. Bunu mesela Cengiz Han'ın yanında savaşan Müslüman Tatarlarda,
Roma'nın ve Amerikan İmparatorluğu'nun siyasetlerinde de görmek
mümkündür. Eğer bugün Amerika Devleti Irak'ta sağa sola *Ne mutlu
Amerikalıyım diyene* yazsa, herhalde kimse Amerikalı olmadığı gibi,
direnişe çok daha fazla destek verir.

Eğer kimsenin *bölücü* olmamasını diliyorsanız, insanlara vatanlarında
yaşadıklarını hissettirmeniz gerekir. Hayat, maalesef kışladaki
*emir-komuta zinciri*ne uymaz ve insanlara *sen Türksün* diyerek Türk
yapamazsınız. İnsanlar kendileri istemedikleri sürece değişmezler ve
onlar değişmeyeceğine göre değişmesi gereken Türkiye Cumhuriyeti'nin
siyasetidir. Kötü niyetlilerce istismar edilmesi mümkün olmayan bir
siyaset gütmeyenlerin, *dış güçlerin*, *iç düşmanın* ve *bölücüler*in
kötü niyetinden şikayeti abestir.

TDK'nın Günlük Kelimeleri
-------------------------

Türk Dil Kurumu hafta içi hergün e-mail (pardon, elmek) yoluyla
abonelerine söz anlamları gönderiyor. Bu sözlerin birincisi Türkçe,
ikincisi yabancı kökenli oluyor ve yabancı kökenli olan için tavsiye
edilen karşılıklar da sunuluyor.

Buraya kadar her şey güzel. İşin can alıcı kısmı şu: bazı günler Türkçe
kelime olarak sunulan sözler de aslında yabancı kökenli oluyor ve
kurumun bu iki sınıf söz arasında nasıl bir ayrım yaptığını anlamak
mümkün olmuyor. 543 numaralı ve 1 Mart 2006 tarihli gelen postada sadece
anlamı verilen kelime jeopolitik, karşılığı başlık olarak verilen
yabancı kökenli kelime ise antetti. İmdi herkes bilir ki, antet
başlıktan farklı bir şeydir. Yazının başlığıyla, kağıdın antetini
birbirine karıştırıp, ifade gücünü kısıtlaması bir yana, böyle
*karşılığını bulamadıysak Türkçe'dir* anlayışıyla, lisan ileri gitmez.

İkinci bir nokta da, her e-posta'yı süsleyen ve kelime anlamlarından
daha fazla yer kaplayan aşağıdaki ibare:

Türk Dil Kurumu Elektronik Posta Hizmeti

Türkçe Sözlük'ten anlamını öğrenmek istediğiniz sözleri ve Türkçe
karşılığını öğrenmek istediğiniz yabancı sözleri Bilgi Edinme Hakkı
bölümündeki etkileşimli belgeyi kullanarak bildirebilirsiniz.

Adı, soyadı, adres ve telefon numarası açık olarak belirtilmeyen ve
*İstenilen Bilgiler ve Belgeler* bölümü anlaşılır olmayan başvurular,
Bilgi Edinme Hakkı Yasası gereğince değerlendirilemeyecektir.

Neden her gün posta kutuma böyle abus *değerlendirilemeyecektir, adı,
soyadı, kanun maddesi falan fıstık* tarzı bir mesaj almak zorunda
olduğumu anlamıyorum. Türk Dil Kurumu'nun bana her gün iki anlamla
beraber böyle bir *çemkirme* göndermesini istemedim. Kelime anlamı
öğrenmenin, yasayı yapanların kırk yıl düşünseler akıllarına gelmeyecek
şekilde *bilgi edinme hakkı yasası* çerçevesine alınması ise komik
olmuş. Kelime anlamı öğrenmek isteyen, bunu ilgili yasa ve devlet
kurumuyla değil, bir zahmet sözlük, ansiklopedi gibi daha makul
araçlarla yapsın. Bu işi bu kadar bürokrasiye boğmak da, *eli boş memur*
davranışı olmalı.

Öğreneceğiz inşallah, yavaş yavaş...

Milliyetçilik
-------------

Demek Osman Bölükbaşı da benim gibi düşünürmüş: *deprem çadırı* derken.

Ben bu memlekette herkesin kendisi için iyi olanı isterken, milleti için
de iyi olanı istediğini düşünürüm. Türkiye'de kimse *Türkiye halkı yok
olsun* diye konuşmaz, herkes, düşüncesi ve anlayışı genel milliyetçilik
anlayışına ne kadar ters olursa olsun, milletin iyiliği için çabalar.

Bizde *milliyetçilik* denen şey ise, önceden yapılmış ve fazlasıyla
önkabule dayanan bir *plan*dır. Temel olarak *Sosyalist olursak, yok
oluruz*, *Kürtlere hak verirsek daha fazlasını isterler*, *Avrupa
Birliği bizi bölmeye çalışır*, *Gavurdan dost olmaz*, *4000 senelik Türk
Tarihi*, *Türkler hiç devletsiz kalmamıştır*, *Ya devlet başa, ya kuzgun
leşe* tarzı genel bir takım lafların ardarda dizilmesine *Milliyetçilik*
denir.

Halbuki bu çeşit laflar da *hainliğin en yüksek mertebesi* sayılan
*Amerika'nın bir eyaleti olalım, kurtuluruz* tarzı laflarla aynı
kategoride laflardır...Hiç bir anlamları yoktur, sadece insanlara bir
hipnoz içinde yaşamayı telkin ederler.

Şunu sormak lazım *milliyetçi*lere: *Amerika'ya bağlanalım* diyen
insanlar, bunu bu ülkeden, bu milletten nefret ettikleri için mi
yapmaktadırlar? *Avrupa Birliği'ne girelim* diyen insanların asıl gayesi
bu milletin daha iyi bir hayat sürmesi değil midir? *Devleti lağvedelim*
diyen Anarşist bile, bunu halkın daha iyi yaşayacağını düşünerek
yapmakta değil midir? *Kürtler bağımsız olsun* diyen adamlar, bunu
*insanlar huzur içinde yaşasın* diye yapmıyorlar mı?

Neticede bu ülke hakkında konuşan herkes bu ülkenin iyiliğini istediği
için konuşmuyor mu? En dinlisinden, en dinsizine, en kültürlüsünden, en
cahiline, en bilmemnesinden, en bilmemkimine kadar herkes kendisiyle
beraber bu ülkenin iyiliğini istemiyor mu?

Ha, evet, yarımdır, cahildir, görmemektedir, anlamamaktadır,
kullanılmaktadır, tezgaha gelmektedir, falan ve filan...Yine de herkesin
ağzından çıkan söz, milletin iyiliğini düşündüğü için değil midir?

Milliyetçiliğe en muhalif insanlarınki bile, sonuçta *bu millet iyi
olsun* diye bir amaca hizmet etmemekte midir?

O halde bazılarının kendi planlarını *bu milletin tek kaderi* diye
sunmasında bir gariplik, bir istismar yok mu?

*Çok Değişkenli Mantık*
-----------------------

Bunu zamanında hiç anlayamamıştım. Bir zamanlar (2000 yılı civarı) Alev
Alatlı'nın grubunda *sanal gaave* tarzı bir oluşum içinde idim.
Memleketi kurtaran e-mail gruplarından birisi. (Evet, kimsenin bir
şeyden kurtulmak istemediğini anlayıncaya kadar ben de kurtarmaktan
yanaydım memleketi.)

Bu *çok değişkenli mantık* lafının aslında *multi-valued logic*in
tercümesi olması gerekir. Mantık zaten çok değişkenlidir, mesela
Frege'nin Yüklem Mantığı (Predicate Logic ) içinde (a ve b değişken
olmak üzere) *sever(a,b)* şeklinde bir ilişki yazarsanız, bu çok
değişkenli olur, zira a ve b, görüldüğü gibi, 2 adet değişkendir. Hatta
üç değişkenli, dört değişkenli, kısacası n-değişkenli ilişkiler yazmak
mümkündür. Bunda *fuzzy* ile bir alaka yok, bu 150 senelik Frege
mantığı. (Hatta 200 senelik Boole Mantığı / Önermeler Mantığı
(Propositional Logic) bile değişken kullanımına izin verdiği için çok
değişkenli olabilmektedir.)

İmdi, Alatlı'nın maksadı Askerzade'nin *Fuzzy Logic*ini kendi
pespayeliğimize bilimsel bir dayanak, bir mazeret kılmak olduğu için
buradaki ifadenin *multi-valued logic*in karşılığı olması gerekir. Bunun
da 1900?lerin başında Lehler'in mantık okullarında (Lukasiewicz miydi
adamın adı?) doğruluk değeri (truth value) olarak *doğru* ve *yanlış*ın
yanına, bir de *bilinmez* eklendiğinden beri konuşulan bir şey olduğunu
belirtmek lazım. Lütfi Askerzade'nin Berkeley'de Fuzzy Logic üzerine
doktora tezi 1960?lardadır. Fuzzy Logic'in teknik izahının kimseyi
ilgilendirdiğini sanmıyorum, milletin maksadı zaten mantık falan değil,
*fuzzy* suda balık avlamak.

Biyografisine uğramış bulundum Sayın Alatlı'nın da, bu *çok değişkenli
mantık* lafıyla yeniden müşerref oldum. Kabus ve Rüya isimli eserlerinin
temelini oluşturan bu *fuzzy*lik meselesi, aslında Türk zihinsel
perspektifinin, gerçeğe karşı direnme psikolojisinin Alatlı'nın dilinde
vücut bulmuş halidir. *Güçlü*nün, *akıllı*nın, *zeki*nin neden bir hakka
sahip olmaması gerektiğini açıklamakta kullanılır. İyi ve kötüyü,
doğruyu ve yanlışı dinamitlemekte kullanılır.

Türk insanı, *son büyük savaş*a gözlerini kapayarak gerçeği
değiştirebileceğini iddia eden akıldaneleriyle giriyor.

Anayasa neye aykırı?
--------------------

Hz. Anayasa Mahkemesi Başkanı, başörtüsü konusunda herhangi bir
düzenlemenin anayasaya aykırı olacağını belirtmiş. Herhalde kendisinden
daha iyi bilecek değiliz.

Ancak bizim bilebileceğimiz başka bir şey var. Rejimin propagandasının
*akıl ve bilim* üzerinde yükselmek olduğunu hatırlamak gibi. Biz Türkiye
Cumhuriyetini bir teokrasiden başka bir şey sanıyorduk, meğer onun da
Anayasa adlı bir dogmalar mecmuası varmış ve Anayasa dininden
olmayanlara, hak gibi hukuk gibi alanlar yasakmış.

Biz Türkiye Cumhuriyetini adil bir devlet bellemiştik, yaptığı
kanunların, adı Anayasa bile olsa önce *akla ve mantığa* uygun olduğunu
iddia eden bir devlet bellemiştik. En azından bize öyle öğretmişlerdi,
dogma yoktu Cumhuriyet idaresinde, onun için de kanunlar akla ve mantığa
uygun çıkarılmalıydı. Ancak şimdi saygıdeğer başkan kalkıp diyor ki,
bizim de dogmalarımız vardır, akıl ve mantık ancak bu dogmalara uygunsa
makbuldür.

Biz devlet cihazının vatandaşlarının mutluluğu için olduğunu sanırdık.
Meğer vatandaşlar devletin mutluluğu için varlarmış. Devletin
mutluluğunun da göz zevkinin, aslında bayağı ve salkım saçak, bilhassa
bakımsız olduğunda çok çirkin duran saçla mutmain edilmesinden geçtiğini
görmekteyiz. Çok şaşırdık, bizim sevgili huysuz devletimizin zevklerini
bizim için, biz değersiz vatandaşları için değiştirmesini tabi ki
beklemiyoruz, yine de sevgili devletimizin en azından siyaseten bu kadar
saçmalamasını anlayamıyoruz.

Bu ülkenin halihazırdaki hükümeti, dindar müslümanlar için değil,
bilakis devletin rahipleri için bir fırsattır, belki de son fırsattır.
Zira müslümanlar, kendilerinin aslında kaybedecek bir şeyleri olmadığını
farkettiklerinde bu ülkedeki barışın fişi çekilmiş olur. Onlara
kaybedecek bir başörtüsü hürriyetini, kendilerini bir (ne demekse)
*İslam devleti*nde yaşıyor kabul etme rahatlığını esirgerlerse, bu
devletin seçkinleri müslümanlara değil, kendilerine zarar verirler. Zira
kaybedecek bir şeyi olmayanların, adı üstünde, kaybedecek bir şeyleri
yoktur, ancak devletin rahiplerinin kaybedecek barış, imtiyaz ve
iktidarları vardır ki, bir toplumsal depremde, nasıl ayakta durur,
Allah'tan başka kimse bilemez.

Birbirimize Göz-Kulak Olmak
---------------------------

Bizim insanımızı kısa zamanda yola getirecek, hem de genetik birbirimizi
gözleme alışkanlığımıza uygun bir yol geldi aklıma.

İsteyen herkesin, insanlarla ilgili bir konuda müfettiş olmasına imkan
tanımalı. Mesela falanca vatandaş sigara içme yasağı müfettişi, filanca
vatandaş da kırmızı ışıkta geçme müfettişi olmalı. Bu teftişler bu
derece sınırlı kabahatler için olmalı, zira insanların kendilerini
*genel müfettiş* havasına sokmamaları gerek. Sadece sorumlu oldukları
kadarını bildirmeleri istenmeli.

Bu müfettişlerin elinde para cezası yetkisi olmalı. Cezalar zengini bile
caydırıcı derecede yüksek tutulmalı, aksi halde parayı verenin suç
işleyebildiği bir yer olur; veya ceza puanı vs. gibi bir şeyler olmalı.
Yazılan cezadan müfettiş önemli bir pay almalı, ancak belli bir dönemde
(hafta, ay, yıl) alabileceği komisyonun da bir sınırı olmalı. İnsanların
bunu bir meslek haline getirmesine engel olacak bir sınır.

Ceza yazılan kişinin itiraz hakkı olmalı. Buna karşı müfettişin de
uygunsuz davranışı tanımadığı iki şahide belgeletme vazifesi olmalı.
Eğer şahit yoksa, kabahatlinin itirazı geçerli sayılmalı. İki şahitten
gayrı yöntemler de olabilir (fotoğraf vs.) önemli olan suistimale yol
açmayacak bir düzenin tutturulmasıdır. Eğer kabahatli itiraz ederse ve
şahit varsa, itiraz geçersiz sayılmalı ve ceza misliyle artmalı, aradaki
fark da şahitlere kalmalı. Böylece şahit olmak bir angarya değil, bir
fırsat haline gelir.

Şahitlerin de aynı zamanda müfettiş olma ihtimali mevcut olabilir.
Müfettiş aynı kişiyi iki kereden fazla şahit gösteremez. Sen, ben, bizim
oğlan teftişinin önüne geçmek gerekli.

Bizim insanımızın cin fikirliliğine güvenim tam, elbette bunda da
istismar edecek bir şey bulabilirler, ancak ben şu an için böyle bir
düzenin uygulanabilir ve faydalı olduğu kanaatindeyim. Müfettişlerde
herhangi bir önşart aramak bence makul değil, bir kast oluşturmak değil
maksat, 16 yaşını geçmiş herkesi istediği bir konuda müfettiş yapmak
mümkün olmalı.

Tarih ve Ermeniler
------------------

Türkiye'nin *gerçek* diye bir şeyin varolduğuna ve *emir*in demiri kesse
bile gerçeği değiştirmek gibi bir yeteneği olmadığına alışması gerekiyor
herhalde. Bu, Ermeniler gerçeği söylüyor demek değil, ancak devlet
politikası, resmi doğruyu gerçeğe uydurmak yerine, gerçeği resmi doğruya
uydurmaya çalışmak üzerine kurulu ve Türk Devleti, bunun gerekli kıldığı
enstrümanları kullanmaktan aciz. Biz gerçeğimizi yaratabilecek kadar
güçlü değiliz, ne yazık ki, ve bu sebeple başkalarının gerçeği içinde,
hakkaniyetli bir şekilde varolmaya çalışıyoruz.

Bu millete şunu hatırlatmak lazım, tarih siyasetten ayrı bir ilim
değildir. İnsanların ve kişilerin olduğu gibi, devletlerin ve
toplumların tarihini de siyasetleri belirler. Bizim tarihimizde, bugünkü
Türk *imge*mizi tam tersine çevirecek ayrıntılar mevcuttur, kendimizi
sandığımız şey olmadığımıza inandıracak bir tarih yazmak herhalde
mümkündür, ancak bu siyasetimizle uyuşmaz. Bu ülkedeki çok az kimse,
mesela, Selçukluların bir Türk devletinden ziyade bir Farsî devleti
olduğunu düşünür, ancak Selçukluları Türk yapan unsurlar kadar Farsî
yapan değerler de mevcuttur. Tarih bir okumalar sanatıdır ve herhalde
günü yorumlamak, geçmişi yorumlamaktan daha kolaydır; o haldeyken ve
günü yorumlayamıyorken, elimizdeki kısıtlı belgelerle geçmişin sadece
çok kaba bir siluetinden başka hiç bir şeye sahip değiliz. Yine de
insanlar tarihteki olmuş bitmiş ve kapanması gereken olaylar için
birbirleriyle didişip dururlar.

Bizim tarihimizi de, Batı'nın tarihini de siyaseti belirler. Orada
gerçek denen şeye biraz daha hürmet edilir belki ama sonunda, neyin
kalıcı olup, insanlara ulaşacağına siyaset karar verir.

Ermeni meselesinde de böyle olacaktır. Kendimizi anlatamadığımızdan
bahsediyoruz; ancak daha da önemlisi kendimizi anlamamış olmamızdır.

Muhafazakarlık
--------------

Bu ülkenin DNA sarmalına benzer o iki başlı, hem doğulu hem batılı
karakterini çözmeden *muhafazakarlık* lafının altından kalkmak mümkün
değil. Nedir muhafazakarlık? Sloganvari bir replikle *milli ve manevi
değerleri muhafaza etme hassasiyeti.*

Ancak bu milli ve manevi değerlerin altının oyulması o raddeye varmış
ki, buradan ancak bir devrimle muhafazaya varılabilir. Bu da ayrı bir
tesbit, kimin devrim, kimin muhafazakarlık yaptığının belli olmamasının
diğer yönü ise, Cumhuriyet inkılaplarının artık kemikleşmiş olması. Bunu
iyi yönden, inkılapların benimsendiği yönünden okumak mümkün, ancak
kemikleşmenin diğer anlamı, yakın geçmişe dayanan bir muhafazakarlığın
oluşması. Bu insanlar da, nisbeten yakın geçmişe ait değerleri, istiklal
ve cumhuriyet değerlerini muhafaza etmeye çalışıyorlar.

Bu arada kim devrimci? Bu sorunun verilmiş cevabı yok. Herkesin bir
şeyleri muhafaza etmeye çabaladığı bir yerde, herkesin de birilerine
nisbetle devrimci olması tabiidir.

Okul ne içindir?
----------------

Okul ne içindir? Sadece hayata dair *işe yarar* bilgiler elde etmek için
mi? İnsanları *daha iyi* insanlar kılmak için mi? Yoksa onları *toplum
için faydalı* hale getirmek için mi?

Sonuncusu olduğu kanaatindeyim. Ancak buna anarşist bir yüreklilikle
karşı çıkacak değilim, toplum için faydalı olması okulun bireyci açıdan
illa da kötü olmasını gerektirmez. Zira bireyin bir çok ihtiyacının da
önünde sonunda vardığı yer toplumsal taleplerdir.

Ancak özel olarak bizim memleketimiz için söylersek, asıl mesele
okulların *toplum için faydalı* da değil, bizatihi ot yetiştirmesidir.
Her toplumun kendi okullarından kendine has bir fayda talep etmesi
doğaldır. Ancak okullarından, öğrencilerini okumaktan, öğrenmekten,
anlamaktan bu derece soğutmasını istemek nasıl bir fayda telakkisidir,
anlamadım.

Burada edinilebilecek fayda, herhalde sadece *olabilecek en kolay
şekilde yönetilir* olmaktır.

Bir zaman yazdığım bir yazıda, *toplumların geleceği, onu oluşturan
bireylerin şahsi çıkarlarıyla, toplumun taleplerinin ortak noktasına
evrilir* diye bir düşünce üfürmüştüm. Çok açık değil, biraz geliştirmek
gerekir, ancak buradan bir örnek bulabiliriz: Okulumuzun sonu,
öğrencilerinin serserilik tavrıyla, muhterem Türk milletinin okullardan
beklediği ezberciliğin ortası: en adisindan aşırma, en kötüsünden sınav
ve bütün bunların *biz böyleyiz, n'apalım* çamaşır suyunda aklanmasıdır.

Çökmek
------

Dün gün ortasında arabanın camın kırıp, içindeki cep telefonunu
almışlar. Alanlar, gören yaşıtlarının tarifiyle iki çocuk. Bu, bu
sıralar çok sıklaşmaya başlayan bir problem ve devletin ve toplumun ne
denli acz içinde bulunduğunu gösteriyor.

Halkın da polisin de tavrı, *arabada cep telefonu bırakılır mı?*
şeklindeydi. İnsanlar hırsızlığı normal bir şey gibi görmeye
başlamışlar. Hırsıza *aç* diyen polis mi ararsın, problemin tüm
Türkiye'nin problemi olduğunu söyleyen komşu mu...Sanki bu hırsız
milleti birer otomat ve kendi iradeleri dışında, öyle programlandıkları
için çalıyorlar. Mazur görme isteğimiz, sorumluluk makamındakilerden
başlayıp, hırsıza dek gidiyor. Aslında suçlu benim, zira arabada cep
telefonu bıraktım, bırakmasaydım olmazdı. Ancak bu her şeyi tersine
çevirme zayıflığının kaynağı da belli, bir şeyler bizim milletimize,
herkesin ve her şeyin mazur olduğunu, çünkü en başta kendisinin böyle
süklüm püklüm ve pespaye olmakta mazur olduğunu söylüyor. Eğer polisin
veya devletin sorumluluğunu yerine getirmediğinden bahsedecek olursanız,
insanlar işin kendilerine de dokunacağından, kendilerinin de o
sorumsuzlar taifesinin içine gireceklerini içten içe farkındalar. Onun
için, gör beni, göreyim seni: *beni mazur gör ki, ben de seni öyle
göreyim* oluyor.

Yetersizlik insanların iliklerine işte böyle işlemiş.

Gece-gündüz arabamın kapısını açık bırakıp uyuyabilecek kadar sokağa
güven duymak benim hakkımdır. Bu ülkenin bütün insanlarının da hakkıdır.
Eğer bu hak te'min edilemiyorsa, devlet acz içindedir ve gücü sadece hak
denen bir kavramı, anasından babasından tanımakta olana geçmektedir.
İnsanımızın yaşadığı da kendisinin ve buna bağlı olarak toplumunun
aczinden doğan bir zulümdür.

### Devrik Yazılar

Author

:   Emin Reşah

Date

:   Deneme

Telif Hakkı
===========

Bu kitabın elektronik veya basılı olarak dağıtılması **bu ibarenin,
kitap içeriğinin ve diğer bilgilerin hiç bir şekilde değiştirilmemesi**
kaydıyla serbesttir.

Telif hakkı yazara aittir.

Takdim
======

Bu kitabı Şubat 2005'ten 2007'ye kadar yazdığım yazılardan derledim.
Metnin tamamını sahiplenecek kadar, *o zamanki beni* sahiplenemiyorum
ancak reddettiğimi söyleyecek kadar da değişmedim.

Eğer bu metin size direkt `eminresah.com` veya harfzen yayın vasıtasıyla
ulaşmadıysa son halini siteden bilgisayarınıza indirebilirsiniz.

Girizgah
========

Ne için yazıyorum?
------------------

Bu soruyu kendime sorduğumda verecek bir cevabım genelde olmaz. İnsanlar
okusun diye değil, zira okumuyorlar, okusalar da anlayan pek az, kalıcı
bir eser bırakarak göçüp gittiğimde adımın anılması değil, zira bir
insanı yaşarken bile anlayamazsınız; öldükten sonra zaten
anlayamazsınız. Yaşarken beni rahatsız eden yanlış anlamaların, öldükten
sonra katlanacağını düşünürsem, insanların beni ansalar bile neyi
andıklarından haberleri olacağını sanmıyorum. Düşünün bir, bugün Aristo
diye ortada dolaşan ismin gerçek felsefeciyle alakası nedir?

Yazmaktaki maksadım kendimle iletişim kurmaktır. Yazının bence en
değerli tarafı budur. Diğer insanların okuması tali bir konudur,
yazarına fayda sağlamayan yazının, okuyana da fayda sağlayacağından
şüphe içindeyim.

Yazı Yazısı
-----------

> | so you want to be a writer?
>
> | if it doesn't come bursting out of you
> | in spite of everything,
> | don't do it.
> | unless it comes unasked out of your
> | heart and your mind and your mouth
> | and your gut,
> | don't do it.
> | if you have to sit for hours
> | staring at your computer screen
> | or hunched over your
> | typewriter
> | searching for words,
> | don't do it.
> | if you're doing it for money or
> | fame,
> | don't do it.
> | if you're doing it because you want
> | women in your bed,
> | don't do it.
> | if you have to sit there and
> | rewrite it again and again,
> | don't do it.
> | if it's hard work just thinking about doing it,
> | don't do it.
> | if you're trying to write like somebody
> | else,
> | forget about it.
>
> | if you have to wait for it to roar out of
> | you,
> | then wait patiently.
> | if it never does roar out of you,
> | do something else.
>
> | if you first have to read it to your wife
> | or your girlfriend or your boyfriend
> | or your parents or to anybody at all,
> | you're not ready.
>
> | don't be like so many writers,
> | don't be like so many thousands of
> | people who call themselves writers,
> | don't be dull and boring and
> | pretentious, don't be consumed with self-
> | love.
> | the libraries of the world have
> | yawned themselves to
> | sleep
> | over your kind.
> | don't add to that.
> | don't do it.
> | unless it comes out of
> | your soul like a rocket,
> | unless being still would
> | drive you to madness or
> | suicide or murder,
> | don't do it.
> | unless the sun inside you is
> | burning your gut,
> | don't do it.
>
> | when it is truly time,
> | and if you have been chosen,
> | it will do it by
> | itself and it will keep on doing it
> | until you die or it dies in you.
>
> | there is no other way.
>
> | and there never was.

Mealen *ateş gibi fışkırmıyorsa içinizden, kendinizi yormayın* diyor.

Kendim için yazıyorum. Başka bir yol bulamadım. Zira üç gün bir yerlere
yazmazsam, içinde kaybolduğum hayaller beni götürüyor. Konuşması,
duyması, anlaması, çalışması, belki nefes alması yazıyla değişen bir
insanım. Biriktirdiklerimi sunmazsam, beynim fokurduyor.

*Neden yayınlıyorsun o zaman, kendi kendine yaz...*

Benim için bir nev'i disiplin. Okuyacak insanları düşünüp kendimi cümle
kurmaya ve (bazılarını hiç sevmediğim) yazı ve şiirleri bitirmeye
zorluyorum.

Derdim sadece yazmak, *yazar olmak* değil.

İnsan
=====

İnciler ve Domuzlar
-------------------

Matta İncili (7:6) Nasıralı'nın *incilerinizi domuzların önüne sermeyin*
dediğini kaydediyor, kutsallarımızı anlamayacak insanların önüne sererek
onların değerini azaltıyormuşuz.

Bu tavsiyeyi takip etmeye çalışırdım eskiden, *beni
anlayan/anlayabilecek kimse yok, o halde yazdıklarımı kendime
saklamalıyım.* Laf olsun diye kendimden bahsetmeyi pek sevmem
konuşurken, bilmesine gerek olmayan insanların nezdinde meçhul kalmak
güzel gelir.

*Şimdiyse şu:* Ben ne yaparsam yapayım, ne kadar iyi olursam olayım,
nasılsa herkes hakettiği kadarını alacaktır. Ben kimseye zarar veremem,
kimseye faydam da dokunamaz, vereceğim zarar Allah'ın dileyip onların
kalplerine koyacağı kadardır, dokunan faydam da hakettiklerinden fazla
olamaz.

Affetmek
--------

Çoklarının yanlış yapanı affetmeyerek onlara zarar verebileceğini
düşünmesi komik. *Nasıl olur da onu affedersin?*

Affetmesem cayır cayır yanacak ya.

Affetmeyi toplumun dişlilerinin huzuru için düşünülmüş bir mekanizma
*sayardım.* Bazısı bazısını affedecek ki, sürtüşmeler büyümesin ve büyük
belalar önlensin.

*Toplumun huzuru* ona üstten bakabilenler için sebep olabilir, lakin bir
insanın yanlış yapanı *toplumun huzuru için affetmesi* manasız. *Bana ne
toplumun huzurundan, onu affetmiyorum.*

Affetmeyi *toplum için* talep eden, affeden için lüzumunun farkında
değil. İnsanın elinden gelen yoksa, yanlışı düzeltmek mümkün değilse ve
karşılığı/cezası/yaptırımı *uğraşılacak* mikyasının üstündeyse ve hatta
cezalandırabilecekse bile kişinin affederek ruhunu onarmasından başka
imkanı yok.

Nefsime ağır gelen bir söz işittiğimde kötü bir gün yaşarım. Ancak geçip
gittiğinde elimde iki tercih vardır: Ya söyleneni kendime tekrar eder ve
ne kötü ve zalimce bir söz olduğunu, bunu söyleyenin ne kadar kötü
olduğunu tekrar tekrar tecrübe ederim, ya da sözü söyleyene bağışlar,
söyleyeni affederim. Her iki durumda karşımdakine bir şey olduğu yoktur.

Affetmek böyle *bitmemiş* ve tabiatı itibariyle bitmesi mümkün olmayan
işleri bitirmenin tek çaresi.

Depresyon
---------

Bende herhalde herkesin ilk gözlediği şey olan *sebepsiz neşe* ortaya
çıkmazdan evvel depresyonla aram iyiydi. Kendimi bir noktaya kitler,
kendi damımda kendimle kavga ederdim.

Gayet doğal gelirdi, kafası çalışan ve öğrenen insanların bir ölçüde
*bunalım takılması*. Yeryüzü kötülükle dolu, insanlar bunu
farkettiklerinde elbette hüzünlenecekler, ağlayacaklar, zulüm altında
inleyen milyonlar, milyarlar varken ve hemen herkesin hayatında mutsuz
olduğu zamanlar, mutlu olduğu zamanlardan kat kat fazlayken... Allah
aşkına insan bunalıma girmesin de ne yapsın?

Ve bütün bunların üstüne bir de *kimse beni anlamıyor* eklerseniz, tam
oturuyor. *Kimse beni anlamıyor, kimse beni sevmiyor, zaten sevgilim de
yok, işler de kötü, zaten herkes saçma sapan ve aptal.*

Eski günlerime geri dönüp, kendime gülesim geliyor.

Ne oldu? Bunalımın tercih meselesi olduğunu farkettim ve tercih
etmiyorum. Hayatımda bir şeyleri yapmak istemezsem kendimi hasta etmeye
gerek olmadan *hayır* demeyi öğrendim. Eğer şüphe içindeysem depresyonla
vakit kaybedeceğime, faydasız işlerle vakit kaybetmenin daha iyi
olduğunu. Zira ikisinde de elde edilen bir şey yok, en azından
ikincisinde kendimi mahvetmemiş oluyorum.

Bir de depresyona olmadığı anlamlar yüklememeyi öğrendim. Sırf *karizma*
duruyor diye kendimi sıkacak, önemli sorunlarla boğuşuyor gibi yapacak
değilim. Varsın, *düşünen* bir adam için fazla neşeli bir imajım olsun,
veya insanlar beni *aptal bir mühendis* sansın, veya beni bir şey
sanmasınlar, *gayet normal* olayım.

Bir şekilde *değişik* olmak için çırpınırsın. Sırf bir farkın bulunsun
diye... Sonradan herkesin bir farkım bulunsun diye çırpındığını farkeder
ve gerçek farkında bu çırpınma meselesini halletmekle olacağını
görürsün. Sonra aslında bu konunun üzerinde durmanın lüzumsuz olduğunu,
insanlarla kendi aramda fark veya benzerlik bulmaya çalışmanın manasız
faaliyetlerin başında geldiğini.

Durduramadığım şu: Hala kendi bunalımlarından önemliymiş gibi bahseden
insanlar gördüğümde, bir tercih meselesi olduğunu söyleyesim geliyor.

Aynı dünyada yaşıyor olabiliriz, bu aynı hapse girmemizi gerektirmez.

Sürdürülebilirlik
-----------------

Ben biraz öyleyim. Hani Pazartesi günü, iki üç günden fazla devam
edemeyeceğini bildiği bir diyete başlayan cinsten.

Benim gibi heyecanlı tiplerin unuttuğu bir soru var: *Hayatımda yaptığım
bu değişikliği hayatımın sonuna kadar sürdürebilir miyim?*

İçinizde bir ses, ufacık bir ses, size *hayır* demekteyse, *evet*
diyeceğiniz bir çözüm bulmakta fayda var, görünüşte daha az etkili bile
olsa, devam edeceğiniz bir karar, iki gün sonra bırakacağınız birinden
daha faydalıdır.

Hani diyet öneriyorlar, *kibrit kutusu kadar beyaz peynir*
diyetlerinden... Herhalde uygulayan vardır da, insanın mesela kilosuyla
kafasında sorunu yoksa, sağlık durumu kötü değilse, yediğinin zararını
aynı gün hissetmiyorsa; böyle bir işe girişip başarısızlık çentiklerine
bir tanesini daha eklemesine ne gerek var?

Ondan sonra *zaten hiç bir diyetimi tamamlayamadım*, *Her Pazartesi
diyete başlıyorum, her Salı bozuyorum* , *Sigarayı elli defa bıraktım,
yeniden başladım* oluyor.

Paradoks gibi duracak ya, insanın kendini kabul etmesi değişmesi için de
tek yol. Kendimiz üzerinde devamlı baskı uyguladığımızda, aşılması daha
zor duvarlar örüyoruz. (Başkalarını kabul etmediğimizde de, onlara duvar
örüyoruz. Bu da ayrı bir konu.)

Çalışırken, hayatta hedefler belirlerken, mesela üniversitede hangi
bölümü okumak istediğine karar verirken... *Bir gireyim, gerisi önemli
değil* mi daha güzel geliyor, *Hayatım boyunca bu işi yapabilirim* mi?

Bir çok insanın hayatı boyunca yapabileceği ve sevdiği bir şey yok
aslında ve bu da asıl mesele \--ve acınacak şey.

Sürdürülebilir Farklılık
------------------------

Biri geçenlerde *evlendiğin insanın senden tamamen farklı olmasını mı
tercih edersin, tamamen aynı mı?* diye bir soru sordu. O zaman *farklı
olmasını* demiştim. Benimle aynı şekilde düşünen bir insanla konuşmanın
ve yaşamanın bir esprisi olmaz gibi gelmişti. Bunda hala sabitim.

Yine de neyi kasdettiğimi daha genel ifade etmenin yollarına baktığımda,
*sürdürülebilir farklılık* diye bir fikre ulaştım. Düşündüğüm insanların
herhangi bir ilişkide, birbirlerinden farklı olmayı sürdürebilecekleri
en uç noktaya kadar farklı olmalarında fayda olduğu...

*Tamamen farklı bir insan* dediğimde, pek de anlamlı bir laf etmiş
olmuyorum. Ne demek tamamen farklı? Benden tamamen farklı bir insanın
mesela nefes almak itibariyle de benden farklı olması ve maalesef ölü
olması gerekmez mi? Neticede *tamamen farklı* dediğimde de, aslında bir
takım ölçülerde benzer olmak gerektiğini kabul ediyorum. Kısacası
*tamamen farklı* iki şey birbirleriyle mukayese edilemeyeceği için,
*tamamen farklı* olamazlar. O kadar farklıdırlar ki, farklı değillerdir.
(Biri vardır, biri yoktur mesela, o da farklılık, değil mi? Olmayan bir
şeyle, olan bir şeyi nasıl mukayese edebilirsiniz?)

Bu kadar derinleştirmeden bir tanım vermeliyim: Sürdürülebilir
farklılık, bir toplumun, bir devletin, bir arkadaşlığın, bir evliliğin,
bir kulübün, bir cemaatin, kısacası insanların oluşturduğu herhangi bir
topluluğun unsurları arasındaki farklılığın uzun vadede devam
edebilmesidir. Bunun iki yönü var; birincisi o topluluk yok olmadan,
bölünmeden hayatına devam edebilmeli, ikincisi onu oluşturan unsurlar
birbirlerini ezip farklılığı yok etmeden gelişebilmeliler.

Üzümün üzüme baka baka kararmasının tersi bir süreçten bahsediyorum.

Böyle bir hedefin toplumsal gelişme açısından en iyi durum olduğunu
düşünüyorum. Aynı toplumda, devlette, toplulukta, evlilikte,
arkadaşlıkta bulunmaya devam edecek ve yine farklı kalmaya devam edecek
insanların gelişme (ve mutluluk vs.) açısından ideal durumu
seslendirdiğini düşünüyorum.

------------------------------------------------------------------------

Sürdürülebilir farklılık aslında iki zıt kavramın birleşmesi ve iki
yönden yok edilebilir. Birincisi, yukarda bahsettiğim gibi, birbirinden
tamamen farklı iki kişinin aynı toplulukta yer alması beklenemez. O
halde, farklılık adına sürdürülebilirliği öldürmek mümkündür. İnsanlar
birbirlerinden o derece farklılaşırlar ki, artık iletişim kurmak ve aynı
topluluğun mensubu olmak mümkün olmaz.

İkincisi ise, sürdürülebilirlik adına farklılığın öldürülmesidir. Bu
tornadan çıkmış gibi aynı şeyleri düşünen, aynı şekilde yaşayan insanlar
yaratmak anlamına gelir. Böyle bir durumda da iletişimin sebebi ortadan
kalkar, çünkü herkesin aynı hayatı yaşadığı bir toplumda, kimsenin
başkasından öğreneceği bir şey yoktur.

Misalen, Türkiye'de devlet, kendi bekası adına farklılıkları mümkün
olduğunca azaltmaya çalışır. İnsanların hayata bakışlarının büyük ölçüde
aynı olması devletin de kendini daha güvende hissetmesine sebep olur.
Yine de mesela herkesin Atatürkçü, Müslüman, Türk, Vatanperver,
Milliyetçi, Laik, Demokrat vs. olmak zorunda olduğu bir ülkede bu
kavramların aslında hiç bir önemi kalmaz, hiç bir değer taşımazlar. Bu
şekilde değersizleşen ve insanların hayatında bir fark yaratmayan
kavramlar da çürümenin asıl kaynağı ve bu kavramların asıllarının ifade
ettiği hedeflere ulaşılmasının asıl engeli haline gelir.

Osmanlı'nın toplumun farklılıklarını sürdürebilmesine kendi çağının
imkanları içinde neden bu kadar serbestlik tanıdığını da buradan anlamak
mümkündür. Devletin bekası, ancak farklı düşüncelere, dinlere, hayat
biçimlerine saygıyla devam edebilir. Hatta Osmanlı'nın gerileme tarihi
de, farklılığı hazmetme kapasitesinin azalması tarihi olarak okunabilir.

------------------------------------------------------------------------

Sürdürebilir farklılığa dair en büyük tehlike, bir topluluk içindeki bir
unsurun diğerlerinin ortadan kaldırmaya çalışmasıdır. Farklılığın ölmesi
bu şekilde gerçekleşir. Farklılığa tahammülsüzlük ve insanların
bulundukları kafa yapısının mümkün olan tek gerçek olduğuna iman
etmeleri böyle bir girişimin başlangıç göstergeleridir. Farklılığın
değersizleşmesi, insanların bulundukları duruma çakılmalarını doğurur ve
hayat yerine çakılanı ne kadar güçlü olursa olsun affetmez.

Geleceği farklılıkları bünyesinde sürdürmeyi becerebilen topluluklar
inşa eder. Farklı insanları bir arada tutabilecek kadar güçlü ve yine
farklı insanların farklı kalmasını temin edecek kadar saygılı
topluluklar. Ve ideal anlamda böyle topluluklar bu özelliklerini kısa
süre devam ettirebilirler. Farklılıkları bünyesinde toplayıp güçlenen
topluluk, sonraki kuşakların sürdürebilirliği, farklılığa tercih
etmesinden dolayı solar ve gücünü kaybeder.

------------------------------------------------------------------------

Bugün Türkiye'nin yavaş da olsa yumuşak bir İslam kültürüne doğru yol
almasının temel sebebi, ne *Amerika'nın yeşil kuşak projesi*, ne de
dünyada maneviyatçılığın yükselişidir. Temel sebep, Türkiye
Müslümanlarının farklılığa daha tahammüllü olmak zorunda kalmalarıdır.
İslam anlayışımız, bir yüzyıl öncesindeki hallerden kat be kat esnek ve
bu esneklik, tüm modern dünya kavramlarının tabii kavramlarmış gibi
kabul edilmesiyle elele yürüyor.

Ülkede bugün Müslüman olmak, Atatürkçü olmaktan daha kolaysa, kendini
Müslüman görenlerin, farklılıklara Atatürkçü görenlerden daha esnek
yaklaşmasıyla açıklanabilir. İşte bu sebeple İslam, Türkiye'nin
geleceğinde Atatürkçülükten daha fazla rol oynayacaktır.

------------------------------------------------------------------------

Sürdürülebilir farklılık deyince, anlatılması gereken bir nokta da
hayatın kanunlarının sürdürülebilirlikle doğrudan alakalı olduğudur. Bir
insanın diğerlerinden farklı olmak adına hayatla dalga geçmesi sonunda
farklı olmayı sürdürememesine sebep olur.

Farklı olmak adına kendine zararlı davranışları desteklemek, sonunda
farklı olamamayı getirir.

Bu da neden yaşayan hiç bir dinin *gidin hırsızlık yapın, komşunuzun
karısına göz dikin, kumar oynayın, başkalarını öldürün* demediğinin
*bilimsel* açıklaması... Böyle diyen topluluklar olduysa da, onlar bu
farklılıklarını sürdürecek kadar hayatta kalamamış olmalılar.

Geçmiş ve Değişim
-----------------

Bir zamanlar birileri bana *eski fikirlerim değişmediği* için övmüştü. O
zamanlar aslında bahsettikleri zamandan daha farklı düşünüyordum, ancak
insanların şartlanmışlıklarını ve beni belli bir gözlükle okumak
ihtiyacı duymalarının tehlikesini anlamamıştım tam olarak. Onun için de,
itiraz edip, hayır ben aslında değiştim demekten imtina etmiştim.

İnsan geçmişinden kurtulamaz. Troçki'nin meşhur lafından mülhem;
*geçmişinizle ilgilenmeseniz de o sizinle ilgilenmektedir.* Bunu sadece
diğer insanlar eliyle yapmak zorunda da değildir, bizzat kafanızda,
bizzat kararlarınızda ilgilenir geçmişiniz sizinle.

Yine de değişim diye bir şey var. Ancak bunu insan her daim geçmişiyle
savaşmayı göze alarak yapabilir. İnsanların çoğunun değişimden bu kadar
korkmalarının sebebi, herhalde kendi geçmişleriyle hesaplaşacak ve
kendileriyle başbaşa kalacak cesaretlerinin olmaması. Çoğu neyi neden
yaptığının farkında değil, sonra bu sebepsizlikler büyüyüp insanları
esir alıyor, kımıldayamaz hale getiriyor.

Muhasebe ve murakabe hakkını vererek yaşamak isteyenlerin yolu.
Diğerleri hayatları boyunca kendilerine daha büyük yalanlar uydurmakla
mükellef.

Kişinin Doğduğu ve Aktığı Yer
-----------------------------

Nerede başlarsam başlayım bitirebileceğim bir yer var mı? Başka bir
muhitte, başka bir yerde, başka bir dinde, başka bir ailede, başka bir
yerde başlasaydım, doğru adına şu andakiyle hangi ortak noktalara sahip
olabilirdim?

Anam babam Hristiyan olsaydı, nasıl bir Hristiyan olurdum? (Hristiyan
olur muydum, Hristiyan kalır mıydım?) Bir köyde başlasaydım hayata, şu
ankiyle hangi noktalarda aynı olabilirdi hayatım? Bilgisayarcı
olmasaydım da tornacı olsaydım, işimi yine sever miydim? Bin yıl önce
doğsaydım, mesleğim ne olurdu?

Bu soruları her şekilde uzatmak mümkün. İnsanın verebileceği net bir
cevap yok, anam babam Hıristiyan olsaydı, ben de herhalde öyle olurdum,
Budist olsaydı, öyle olurdum, köyde başlasaydım hayata, köyde devam
etseydim, hayatımda şu ankiyle pek ortak nokta, anlayış ve düşünce
açısından örtüşen bir şey olmazdı.

Yine de güzel sorular bunlar. İnsanın genişliğini ve derinliğini
ölçmesine yarıyor. Kendinden ve başkasından kaynaklananı bilmesine
yarıyor. Hıristiyan olsaydım, ahlaken şimdikiyle hangi ortak noktaları
kovalardım? Dinin *laf* kısmının gerisinde, hayatımda ne gibi
değişiklikler olurdu? Yine de İslam'ı tercih eder miydim? Edersem neden,
etmezsem neden?

İnsan kendisine verilen imkanların da arzularını şekillendirdiğini
unutuyor ama en azından şu soruyu kendine sormalı: Şu anki arzularımı
taşımaya devam etseydim ama başka bir yerde başlasaydım hayata, nasıl
olurdum? Ahlaklı olmak arzusunda olsaydım ama Afrika'da animist bir
kabilede başlasaydım hayata, nasıl davranırdım? Bilgili olmak arzusunda
olsaydım ama Inuitlerin arasında olsaydım ne yapardım? Yazmayı sevseydim
ama yaşamak için çiftçilik yapmak zorunda olan bir ailenin ferdi
olsaydım ne yapardım, nasıl biri olurdum?

Bu soruların insanın hayata daha rahat bakmasına faydası var; İsa Mesih
devrinde Filistin'de, Asr-ı Saadet başlarında Mekke'de yaşasaydım hakkın
tarafında mı olurdum? Onu tanıyacak, bağlanacak saiklerim olur muydu,
yoksa şimdiki arzularım beni ondan ayrı mı kılardı? Beni alsanız,
zamanının Medinet'ün-Nebi'sine atsanız, acaba hayatım nasıl geçer, bütün
şartları değerlendirince, memnun olur muyum?

Bu gibi zamanımızın bir çok müslümanları ezberden cevap veriyor. Ne
onlar adına, ne kendim adına eminim. (Aynen mesela, zamanımızın
Atatürkçülerinin devr-i saadetlerinde yaşamaktan pek hazzedeceklerini
sanmam.) Sevdiğimiz veya sevmediğimiz şeyleri bize gelen formlarında
seviyor veya sevmiyoruz; Hz. Peygamberi, Buda'yı veya Atatürk'ü,
hayatımdaki soyut ve idealize edilmiş halleriyle anlıyorum, yanlarında
olsam anlayışım nasıl olurdu?

Kadın - Erkek Eşitliği
----------------------

Kadınlar erkeklerin yaptıkları her şeyi yapınca, erkek olacaklarını
düşündüler ve işin kötüsü erkekler de buna inandı.

Bazen çok üzülüyorum, hürriyeti adına, hayatını yaşamak adına
cinsiyetini inkar etmeye zorlanan kadın için. Korunmayı, sahiplenilmeyi
erken yaşlarında hayatına bir müdahale gibi görüp, sonradan kekre bir
hayatın içinde, ne sevgi, ne güven, ne de hayat boyu beraber olunacak
arkadaş...

Kadın erkekle eşit değildir. Kadın kadındır, erkek de erkek. İnsan
tabiatına muhalefet ederek mutlu olamaz. Kadın da, kendi kadınlığını
unutup, öyle değilmiş, erkekle eşitmiş gibi davranıp, mutlu olamaz. Hiç
bir başarı, hiç bir mevki, erkeklerin yapabildiği hiç bir şey, kadının
kadınlığını yaşamasından alacağı tatminin yerini tutamaz. Bunu kadına
kim söylüyorsa, yalan söylemektedir.

Duygusal Arkadaşlıklar
----------------------

Vakıa son yüzyılın\... Kadını hürriyetine kavuşturmak amacıyla yola
çıkan fikirlerin havalarda uçuştuğu bir zamanın. Modern insan hayatın
tamamını beraber geçirmek yerine, zamanı ve mekanı *eğlenceyle* kısıtlı
*sevgililik* kurumunu icad etti.

Önce bir tesbit: Bugün evlilik denen kurum haddinden fazla istismar
edilmiş, amaçlarından uzaklaşmış, insanların mutluluğundan çok
mutsuzluğuna sebep olan ve adım atılması hayli zor bir *müessese*. Bir
evliliğe dönüşmese devam edebilecek arkadaşlıkların bir çoğu, evliliğe
dönüştüğünde sona eriyor, evlilik devam etse de, etmese de.

Yine de insanların evlenmeden evvel birbirlerini tanımaları
propagandasını yürüten *modernlik* cephesinin getirdiği çözümün de
kesinlikle işe yaradığı söylenemez. *Severek evlenen* insanların daha
mutlu evlilikler yapmasını beklersiniz, ama böyle olmuyor. Elimde sağlam
istatistikler yok, yine de gözlemlediğim kadarıyla boşanma oranları
arasında bir fark olduğunu sanmıyorum.

Bir yüzyıl önce, evlilikler aile kararıyla gerçekleşirken ve kadınlar
*tanımadıkları* biriyle evlenirken daha mutsuz muydular? Genelden
bahsediyorum, yaşanan aşk hikayeleri, kavuşamayan aşıklar, cinsel
eğilimine aykırı evlendirilenlerden bahsetmiyorum. Günümüzün kadını bir
yüzyıl önceki kadından daha mı şanslı durumda *güvenecek* erkek
konusunda?

Kadının modernleşmesi ve evlilik dışında da ulaşılabilir olması,
kadından çok erkeğin işine yaradı. Daha çok hür kadın, erkekler için
konacak daha çok çiçek demek. Bu herkes için güven zedeleyici bir
faktör. Başka çiçeklerin tadına bakmak isteyen erkeği kaç aydan daha
oyalayabilir bir kadın? Bir erkek çiçeğinin etrafındaki arılardan *daima
daha ilgili* olmayı ne kadar sürdürebilir? Buradaki rekabetin *sıkılana
kadar* süren arkadaşlıklara yol açtığını, hasbelkader evlenebilmiş
olanların da kendilerini bir yanlışın içinde bulmalarının eskisine
nazaran muhtemel olduğunu görüyoruz. Bu yanlış çok zaman karşınızdakinin
doğru insan olmaması değil.

Erkeğin bir kadının bütün hayatını sahiplenmesi gereken zamanlarda,
güveni sağlamak daha kolaydı. Şimdi insanlar *doğru insanı bulmak* adına
yaptıkları *çalışmalarda* karşılarına çıkan her yeni insana daha zor
güveniyor. İletişim ve erişim adına elimizdeki imkanlar arttıkça, daha
çok insana daha az güvenir olduk. Evlilik de sevgiden de ötede güvenle
ilgili bir konu.

Bazıları şunu diyebilir: *Evlilik zaten modası geçmiş bir kurum.
Ekonomik ve sosyal hürriyetine kavuşan kadının artık evliliğe ihtiyacı
yok. Nasılsa evlilikten sağlayabileceği her şeyi sağlayabiliyor. Güvene
ihtiyacı da yok. Hayat boyu sürmesi beklenen arkadaşlıklara da ihtiyacı
yok. Zaten evlilikler bir yalandan ibaret, herkes birbirini aldatıyor.*

Modern insanın kafası, bir şeyler kurup, bunun doğru olduğunu hiç bir
süzgeçten geçirmeden inanma noktasında eski zamanların insanları gibi
çalışıyor. *İnsanın mutlu olabilmesi için ...* diye başlayan düşünceler
böyle. Günümüz evliliğinin gerçekten de içinin boşaldığını kabul
ediyorum, yine de konu onu tamamen ortadan kaldırıp atmak değil, anlamlı
ve yaşanabilir kılmak. Çünkü yukarıdaki fikir evliliğin sadece
maddi/cinsel bir takım ihtiyaçların karşılanması için *uydurulmuş* bir
kurum olduğu kurgusundan başlıyor. Bu doğru mu?

Basit bir örnek verelim: İki insan birbiriyle sevgiliyken aralarında
belli bir hukuk oluyor, mesela aynı anda başkasını *sevgili*
görmüyorlar, bu *aldatmak* oluyor. Bu böyle bir arkadaşlıkta da, ucunda
bir evlilik olmasa bile bir *aidiyetin* varolduğunu, insanların
birbirlerinden sorumsuz bir sevgiden öte, hukuk talep ettiklerini
hatırlatıyor.

Modern hayatın *tek gecelik ilişkiler*, *açık ilişkiler* gibi ürünleri
de var. Bunların duygusal anlamda patolojik ilişkiler olduğunu,
insanlara sadece cinsel ihtiyaçlarını karşılamaya yönelik karşılıklı
fuhuş imkanı tanıdığını söyleyebiliriz. Genelin ahlakını belirleyecek
kadar kabul göreceklerini sanmam. Görseler de bunların bugünkünden daha
mutlu insanlar üreteceğini sanmam. İnsan evladı kısa vadeli hazları için
uzun vadede kendini mutsuz edecek hal va tavırda pek becerikli ancak
bunların çıktığı yerde beklenen cennet yerine cehennemler var.

Duygusal arkadaşlıkların genel hukukuyla *içi boşalmış* evliliğe
benzediğini görmek mümkün. Yine de aralarında ciddi bir fark var:
Evlilik sadece birbirini eğlendirmek amacıyla kurulan bir ilişki değil,
içinde *kötü günler* e dair bir söz de var. Duygusal arkadaşlıklarda
ise, böyle bir kabul yok. Ancak bu kabul olmadığında insanların
ilişkilerinde bir eksiklik hissetmesi normal. Mantıken evlenmeden de her
tür faydayı sağlayabileceği halde, insanların sonunda evliliği talep
etmelerinde, güven ihtiyacının galebe çalması yok mu?

Zira güven olmadığında insanların *kendileri olması* zorlaşıyor. Bu
yaşanan evlilikleri zorlaştırıyor ve evliliği daha korkulur kılıyor.
İnsanların *kendileri olduğunda* çıkan sonuçtan çoğunlukla memnun
kalmıyoruz. Velakin bunun yolu insanların devamlı kendilerini
terkedilebilir hissetmesi ve *belediye nikahı* gibi bağlardan uzak
tutması mı, yoksa kendileri olduklarında ortaya bir canavarın çıkmasına
mani olacak bir terbiye mi?

Aşk ve Evlilik
--------------

Upanişadlarda demişler: *Hayat bir köprüdür, geçerken tadına varın ancak
üzerine kale kurmayın.*

Geçenlerde birine ben de aynı şeyi aşk ve evlilik için söylemeye
çalışıyordum. Aşk insanları evliliğe götüren bir köprü olabilir,
geçerken güzel geçmek, aşkı aşk gibi yaşamak gerek; mamafih aşkın
üzerine evlilik kurulmaz.

Aşk bir çok şekilde insanın karşısındakini (ve ailesini, arkadaşlarını
vs.) objektif biçimde tanımasına engel. Bir insana üç sene, beş sene
aşık kalırsınız ve muhtemelen bir gün söner, yine de evliliklerin elli
sene sürmesi beklenir.

İnsanların durumları anlayışları farklıdır tabi, benimki de farklıydı.

*Seni burnun için seviyorum*
----------------------------

Erkek milletinin takıldığı konulardan biriymiş: *Ben böyle zengin,
akıllı, yakışıklı, bilmemne olmasam bu kadın beni yine de sever miydi?*
diye sorarlarmış... Kadınların da benzer *dertleri* vardır herhalde.

Kendime bu soruyu sorduğumu pek hatırlamıyorum. Sorduğumdaysa, basitçe
*hayır* diye cevap vermiş olmalıyım. *Hayır, sevmez, çünkü ben ben
olmasam, o da o olmaz, o beni her ne için seviyorsa sevmez* demiş
olmalıyım. Seven herhalde bir şeyler için sevecek, sevmeyenin bir şeyler
için sevmediği gibi. Hiç var olmasaydım beni kimse sevmezdi, varolduğuma
göre bazı özelliklerim olacak, bazısı onları sevecek, bazısı
sevmeyecek... Fazla *felsefik* oldu bu...

Daha pratik anlamlarına bakalım. *O seni paran için seviyor* diyorlar
mesela, *adamın başka bir şeyi yoksa sevilecek, hatun ne yapsın?* diye
sormuyorlar.

Veya parasını kişiliğinin bir parçası haline getirdiyse ve para kişinin
*mütemmim cüzü* haline geldiyse ne yapsın demiyorlar.

İnsanların kişilikleri sözkonusu olduğunda, buna mesela *ruhlarını*
katıp, *burunlarınığ katmıyor olmaları ilginç geliyor. Birini ruhu için
sevebiliyorsunuz da, burnu için sevince onu pek sevmemiş oluyorsunuz.
Daha dürüstçe halbuki*seni burnun için seviyorum\* demek.

Bugüne kadar *beni burnum için seviyor* diyen kimseye rastlamadım.

Belki anlatmaya çalıştıkları *bir gün ben parasız kalsam, bu kadın beni
terkeder mi?* Bunu bilmek mümkün mü? Parasız kalınca hayatınızda,
davranışlarınızda, *ruhunuzda* değişiklik olmayacaksa, deneyebiliriz.
Yine de böyle bir durumun kontrollü deneyini yapmak epey zor. Mesela bir
gün çok zenginken, pulsuz kalacak ve eşine -ve etrafındaki kimseye-
davranışları değişmeyecek. Varsayılan bir Necati için: *Sen ben artık
sevmiyorsun Necati* dedirtmeyecek mesela yengeye veya hiç strese
girmeyecek, yengeye bağırıp çağırmayacak. Her gün yine aynı saatte işine
gidip, aynı saatte gelecek...

Mesela burada yengenin Necati'ye *ben seni ruhun için seviyordum ama çok
değiştin* deme hakkı olabiliyor çoğunlukla. İşinden gücünden olup asla
yüzü düşmeyecek, *ruhu* değişmeyecek insanlar var mıdır bilmiyorum,
varsa o adamların karıları terketse çok umurlarında mıdır, onu da
bilmiyorum.

Burada yenge Necati'yi ruhu için değil de, burnu için sevseydi,
söyleyecek bir sözü olmazdı. *Burnun çok değişti Necati* diyemezdi, aynı
Necati, aynı burun...

Tutulmaz ve görülmez şeyler için sevilmek daha tehlikeli anladığım
kadarıyla. Daha kıymetli olmasının sebebi de bu olmalı. Kimse neden
bahsettiğini, rayicinin ne olduğunu bilmiyor, *beni ruhum için
seviyorsun da, ruhunun içinde ne var?* demiyor.

Kimse beni burnum için sevmedi.

Zaten bir gün ölmeyecek miydi?
------------------------------

İnsanların sevdikleri veya arkasından yağ çekmek istedikleri insanlar
hakkında sanki bir yanlışlık olmuş da ölmüş gibi konuşmaları komik
oluyor. *Vah rahmetli, tüh rahmetli.*

Sanki hiç ölmeyecekmiş, hani böyle bir garanti varmış da, ne olduysa,
*kaderin oyunu* ölüvermiş gibi... Bir de mezar taşlarına ölüm tarihini
yazmazlar. *Son kullanma tarihi geçmedi* anlamında.

Böyle ağlayan kişiye güvenmemek lazım.

Ölüm Üzerine
------------

Ölüm üzerine sakin yazı yazmak zor. İnsan için yeryüzündeki her şeyin
bittiği nokta.

------------------------------------------------------------------------

Ölüm uzakken korkmamak kolay, hayat bitmemiş işlerle doluyken ve
affedilmemişken ölmek zor. Ölümün gençlere yaşlılardan daha kolay
gelmesi sadece sahte bir vade beklentisinden değil, daha az kirlenmiş,
yeryüzünün çamuruyla daha az bulanmış olmanın getirdiği temizlik
hissinden. İnsan yaşlandıkça sakin bir ölüm fırsatını kaçıracak işler
yapıyor.

------------------------------------------------------------------------

Yaşamayı bilmeyen insanın ölümü bilmesi beklenmemeli.

------------------------------------------------------------------------

Başkasının ölümünde neden üzülüyoruz? *Onu artık göremeyeceğim* diye mi?
Onu her zaman görüyor muydun? O görülmekten memnun muydu?

------------------------------------------------------------------------

Ebediyet konusunda beklentilerimiz var. Tagore *insanın ölümsüzlük
istemesi, eğer yeryüzündeki hayatını sonsuza kadar devam ettirmek
niyetiyle ise, abes* mealinde şeyler söylüyor. Hayattan anladığımız o
hayatın çekirdeği güç değil, çevresindeki eşya ve olaylar. Ölümden
korkanlar dedikodu kesilecek ve oyuncakları bir daha ellerine geçmeyecek
diye korkuyor, hakikate vasıl olamayacağız, vaktimiz kalmayacak diye
değil.

------------------------------------------------------------------------

Hayatın kendisine ve hedeflerine ermiş insanların, yaşamaktan herkesin
anladığı şeyleri anlamaması tabii. Bu durumda böyle insanların ölerek
bizim anladığımız şekilde bir hayatı bıraktıkları ve bundan dolayı
üzüleceklerini düşünmek manasız. Yeryüzündeki faniliği ve önüne çıkan
vesilelerin perdeliği karşısında hayattan soğumuş insanların ölüme karşı
rahat bir tavır takınmalarını bekleriz.

------------------------------------------------------------------------

*Ölüm varsa ben yokum, ben varsam ölüm yok* diyen Lucretius'un
bencilliği ne kadar komik. Mesele sadece kendi ölümüm değil. Eğer
yeryüzündeki tek insan olsaydım, ölümden korkmama gerek kalmazdı, çünkü
ölümü bilmezdim.

------------------------------------------------------------------------

Ölümün farkına varmak insan düşüncesinin en önemli aşaması. Ancak ondan
sonra olanla olmayanı, zamanı, hayatı anlamak mümkün hale geliyor. Ancak
ondan sonra zihin Allah'ı arayacak bir mertebeye ulaşıyor. Ölüm insan
için *soyut* ve *somut* arasındaki farkı en güzel anlatan tecrübe.
Varlık ve hayat somutken, yokluk ve ölüm soyut.

------------------------------------------------------------------------

Hayatı ölüm temelinden anlamak mümkün, aynen Lucretius'un yukarda geçen
sözünde ölümü hayat temelinden anladığı gibi. İnsanın hayatı ölmekle
geçiyor diyebiliriz.

------------------------------------------------------------------------

Zen'deki eğitim insana hayatı herhangi bir soyutluktan (ve ölümden)
arınmış halde anlatmayı hedefliyor. Hayatı *bi-nefsihi* anladığımızda,
ölüm bizi rahatsız etmiyor. Aydınlanmış oluyoruz.

------------------------------------------------------------------------

Tenasuh üzerine söylenen çok söz var. Eğer yeryüzünde önceki hayatlarını
hatırlayıp da, ona göre yaşayanlar varsa, yaşamaya devam etsinler, ben
hatırlamıyorum ve bunların gerçekte hikaye mi, gerçek mi olduklarını
anlayacak mihenkten yoksunum. Böyle bir ölçüm yokken, hayattan önce
yaşamışlığın anlamı yok. Hatırlamadıktan sonra ne farkeder ve beni daha
iyi yapmayacak herhangi bir bilgi dedikodudan ibarettir. Bazıları
acılarını *karma* dedikleri eden bulur kanununa bağlıyor. Belki bu
acılarını azaltabilir. Bazıları da çektikleri sıkıntıların Allah'ın
bilgisi dahilinde olduğunu ve bunların kendilerine kefaret olacağını
düşünebilir. Eğer daha iyi olmalarına vesile oluyorsa, Allah onlara
bildikleri şekilde muamele edecektir, *ben kulumun zannı üzereyim.*

------------------------------------------------------------------------

Acılarımın ölümden önceki işlerimin *sonucu* olduğunu düşünmektense,
ölümden sonraki hayatın *sebebi* olduğunu düşünmek daha iyi geliyor.

------------------------------------------------------------------------

Ölüm insanın üzerinden faniliği yıkayan bir deniz... Kişi fanilikten
ibaretse, hepsi kayboluyor, fazlası varsa ebediyete intikal ediyor.

------------------------------------------------------------------------

Ölüm keşif sahibine çok keyifli geliyordur.

Güçlü - Güçsüz
--------------

İnsanların pek çoğu *güçsüzüm* diyecek kadar güçlü değil. *Kötüyüm*
diyecek kadar iyi olmayanlar gibi.

Burunlarından kıl aldırmayarak hayatlarını devam ettiriyorlar. Gerçek
gücün kendini tanımakla elde edildiğini, kendini tanımanın da güçlü,
güçsüz, iyi, kötü, akıllı, deli, zeki, aptal her neyse kendine karşı
dürüst olmakla başladığını bilmeden.

İnsanın kendini bilmeden attığı her adım yanlış yöne gidiyor.

İyilik
------

İnsanların genelinde bir kimseye iyilikle muamele edildiğinde,
karşılığında her zaman iyilik görüleceği gibi bir düşünce var.
Gerçekleşmesi mümkün, yine de iyiliğin karşılığında *her zaman* iyilik
görüleceği doğru değil.

Bu bir umuttan ibaret. Zor zamanda el uzatılan bir insanın, zor zamanda
yardım edeceğini düşünmek insanlarda *boşa* yardım etmediklerine dair
bir inanca arka çıkıyor. Kötü haber, yapılan iyiliğin bir insandan
iyilik görmekle pek de alakası olmadığıdır.

İnsanlar kendilerine iyilik yapılmasından hoşlanabilirler. Ancak bu
kendilerine *iyilik yapan insandan* hoşlanacakları anlamına gelmez.
Hatta çok zaman kendilerine iyilik yapma sorumluluğu olmayan insanlardan
daha çok hoşlanırlar. Hele yapılanın zaten *hakkı* olduğunu düşünüyorsa.

Fazlasıyla basitleştirdiğimin farkındayım. Yine de bir iyiliği kabul
etmenin, konuyu *alt* ve *üst* penceresinden değil de *emanet*
penceresinden görmenin, belki iyiliği yapmaktan daha yüksek bir ruh
olgunluğu gerektirdiğini düşünürüm. O sebeple bir insana yapılan
iyiliğin, ondan görülecek iyilikle pek bir bağlantısı olmadığını, varsa
görülecek iyiliğin de neticede o insanın ruh olgunluğundan
kaynaklandığına inanırım.

Yani karşılık gördüğünüz bir iyilik olursa, bunun sebebi yaptığınız
iyilik değil, muhatabınızın zaten iyilik yapmayı seven bir insan
olmasıdır.

Hasılı: Karşılık bekliyorsanız, kendinizi kandırıyorsunuz. İyiliği bir
karşılık beklemeden yapın ve iyilik yaptığınız kişiden kötülüğe *de*
hazır olun.

Ahlaki İkilem
-------------

[Some Moral Dilemmas](http://www.friesian.com/valley/dilemmas.htm) (Bazı
Ahlaki İkilemler) isimli bir sayfada gördüğüm hipotetik ahlaki
problemler var. (Gerçi sonuncusu pek o kadar da hipotetik değil,
Clinton'un yaptığını söylüyor.) Gerçek durumlarda aynıyla ortaya
çıkmasalar da, hemen hemen herkesin belli şekillerde yaşadığı
ikilemlerin bir miktar abartılmış bir hali.

Mesela Nazilerce Auschwitz'e gönderilen bir kadın, Yahudi olmadığı için
ödüllendirilmiş ve iki çocuğundan birini seçmesi durumunda gaz odasından
kurtulacağı açıklanmış. Bu durumda şartlara dayanmasını daha muhtemel
gördüğü için oğlu üzerinde tercih yapıp, kızını gaz odasına göndermiş.
Oğlundan sonraki hayatı boyunca haber alamamış ve kamptan çıktıktan bir
süre sonra yaptığı tercih yüzünden intihar etmiş. Kadının yaptığı tercih
sizce doğru mudur?

Veya bunun diğer bir versiyonu, kayalıklara çarpan bir gemide bulunan 30
kişinin 7 kişi alacak bir filikaya doldurulması olayı. Kaptanları bir
fırtına çıktığında bu 30 kişiden bir kısmının diğerleri uğruna feda
edilmesi gerektiğini söyler. Aksi halde bütün filika batacaktır. Kaptan
ayrıca yaşamaya layık olanların daha iyi kürek çekenler olduğunu
düşünmektedir, çünkü kurtulmak için kürek çekmek gerekmektedir. Kaptan'a
herkesin ölmesi durumunda bunun kendi sorumluluğu olmayacağı ama eğer
bazılarını ölüme gönderirse, bunun kendisini katil yapacağı anlatılır. O
ise bazılarını ölüme göndermekten çekinmez. Filika kurtulur ve kaptan
işlediğinden dolayı yargılanır. Onu yargılayan hakim olsaydınız 23
kişiyi öldürmekten mi, kendisiyle beraber 7 kişiyi kurtarmaktan mı
sorumlu tutardınız?

Bu sorular insanın kendini tanıması açısından faydalı.

Merdivende Düşünmek
-------------------

İnsan olarak azıcık orijinalliğim varsa, bunu başarısız bir öğrenci
olmama borçlu olduğumu düşünürüm. Kader beni başarıya şartlanmış
insanlardan biri yapmak yolunda değil de, daha çok kendime ve dünyaya
kulak vermek yolunda geliştirdi. Her durum ve şartta, *ne olursa olsun
başarı* diyebilen ve bunun için etrafında herkesi kırıp geçirebilen
birisi olamadım. Kendimden de her zaman başladığım işi sonuna kadar
götürmek, şartların değerlendirmesini hiç yapmadan, hiç soru sormadan,
hiç düşünmeden, kendisinden isteneni yapmak gibi bir özellik beklemedim.

Tam tersine, kendime biçtiğim vazife düşünmek ve soru sormak oldu. Bana
*düşünmé*, *okumá*, *sormá* diyenlere inat, düşündüm, okudum ve sordum.
İnsanların neden bunlardan korktuğunu, kafa sıhhatinin bir çoklarında
nasıl olup da düşünmemeye bağlı olduğunu idrak edecek kadar düşündüm.

Kafa sıhhatinin düşünmemeye bağlı olduğunu düşünenlere gülecek kadar
düşündüm.

Bir merdiveni çıkarken, bir yerleri hedeflerken düşünmenin çeşitli
zararları var. Aşağıya, yukarıya sağa sola bakarsanız dengenizi kaybedip
düşersiniz. Bu da sizi hayatta bir şeylere tutunamayan birisi yapar.
Başladığı hiç bir işi bitiremeyen... Bizimki gibi insanı ancak
diplomasıyla algılayan memleketlerde düşünen adamların bir çoğunun
düşünmeyi bırakıp, ölüp gitmesinin sebebi budur. Bizimki gibi
memleketlerin bu kadar sıkıcı olmasının sebebi de budur. İnsan namına
bulduklarınızın hemen hepsi aynı yöne koşmaktadır.

Yerinde duran ve düşünen kimse onmaz. Çünkü durur ve düşünürseniz,
kalabalığın altında kalır ezilirsiniz. Ya doğal yoldan ezerler, dikkate
almazlar, ya da ters bir şeyler söylersiniz, linç ederler.

Düşünmek, işte bu sebeple külfetli bir iştir.

*Burada yabancıları ve düşünenleri sevmezler.*

Neden diye düşündüm ben de. Neden sevmiyorlar düşünenleri?

Çünkü insanlara çıktıklarını umdukları merdivenlerin ucunu
hatırlatıyorsunuz. Onlara gökyüzüne, yıldızlara bakmalarını
söylüyorsunuz. Ve bu onlara çıktıkları merdivenin aslında ne kadar basit
bir şey olduğunu hatırlatıyor. *Bu merdiven yıldızlara çıkmaz*
diyorsunuz, *yıldızlara ancak uçarak varılır.*

Onlar da *düşünmé* diyorlar.

Teknolojik İlerleme
-------------------

Geçenlerde İnternet'te bir yerlerde, teknolojik ilerlemenin giderek
hızlandığını ve bu yüzyıl içinde geçmişte olanların birkaç bin katı
gelişmenin olacağını söylüyordu. Matematiksel olarak *üstel* bir biçimde
arttığından bahsediyordu, teknolojinin ilerlemesi, yeni teknolojilerin
bulunmasını da kolaylaştırıyor ve böylece sistem çok daha hızlı
ilerliyormuş.

Benim bu ilerlemeye bakışımsa biraz daha *bakteri popülasyonu* tarzında.
Bir yerde yeterli ortam sağlandığında bakteriler sonsuza kadar sayıları
kısa zamanda artarak ürer. Bir adet bakteriden, uygun ortamda, saniyede
iki bakteri ortaya çıkıyorsa, 1. saniye sonunda 2, 2. saniye sonunda 4,
3. saniye sonunda 8 ve mesela 10. saniye sonunda yaklaşık 1000 bakteri
ortaya çıkar. Üstel (exponential) artış denen hadise de budur.

Böyle bir hesap yaptığınızda yeryüzünün neden bakteriler tarafından ele
geçirilmediğini sormanız gerekir. Çünkü saniyede bir mitoz bölünme (bir
bakteriden iki bakteri ortaya çıkması) makul bir sayıdır ve 20 saniye
içinde milyon, 30 saniyede milyar, 40 saniyede trilyon gibi rakamlara
ulaşan sayılar bize bakteriler ne kadar ufak olursa olsun sonunda her
şeyi kaplayabilirmiş hissi verir.

Bakterilerin nasıl olup da yeryüzündeki her şeyi bitirmediklerinin
cevabı, yukarıda *uygun ortam* dediğimiz şartta saklı. Birincisi uygun
ortam azdır, ikincisi her bakteri bir şeyler tüketmekte ve bununla
beraber bir çöp üretmektedir ve ürettiği çöp de bulunduğu ortamı kendi
yaşamı için uygun olmaktan çıkarır. Buna örnek olarak mesela herhangi
bir atık sisteminin bulunmadığı bir şehri verebiliriz, ilk başlarda
herhangi bir sorun olmasa da zaman içinde ortalığın pisliğinden
hastalıklar ve ölümler artacak, nüfus ulaşabileceği yerlere
ulaşamayacaktır.

Teknoloji konusuna geri dönersek, aynen burada olduğu gibi bir süre
sonra gelişmenin getirdiği yük ve *çöp* artacak, insan beyninin içinden
çıkılamaz bir bilgi yığınıyla başbaşa kalmasına yol açacaktır. İlerleme
devam eder, çünkü bunun için ihtiyaç duyulan mekanizmalar kurulmuştur.
Yine de bu hızın önceden olduğunun bin katı gibi rakamlara ulaşması
biraz hayaldir. Zira insanların bilgi yönünden eğitimi ve adaptasyonu
giderek daha fazla kaynağa ihtiyaç duymakta ve yeni zamanların ihtiyacı
olan insanları ortaya çıkaracak mekanizmalar ortada görünmemektedir.

İnternetin, eğlence endüstrisinin, *lüzumsuz bilgi* endüstrisinin,
*seyirlik spor* endüstrisinin, televizyonun yükselişine bir bakın.
Bunlar insanların giderek daha az bilmesine yol açıyor, daha az merakla
yaşıyorlar. İnsanların kafalarını çerçöple doldurmak sistemin genel
işleyişi açısından gerekli, çünkü bu sayede *doğru soruları* sormaktan
uzak tutulabiliyorlar. Yine de uzun vadede, bu *ortamın* bilim ve
teknolojiyi bugüne getiren saikleri ne derece etkileyeceği açık değil.
Sonunda kendi ürettiğimiz teknolojinin yarattığı zihnî mutantların sebep
olduğu bir çöküşe de gidebilir her şey.

Yeni bir karanlık çağın arefesinde olduğumuzu düşünenlerden değilim.
Yine de insanlığın ifrat halde bilimciliğin getirdiği tefrit halde bilim
reddi dönemine doğru gitmesini de muhtemel görüyorum. Yükselen ahlaki
relativizmin, sahte maneviyatçılığın, esatire dayalı milliyetçiliğin,
kör hedonizmin ve *%100 kesin doğru yokturculuğun* sebebinin, geçmişte
bilimi olmadığı bir şey gibi göstermenin sonucu olduğunu düşünüyorum.
Yine de bunun götüreceği yer gerçekten bir karanlık çağ mıdır, yoksa
birileri hem ilerlemeyi, hem mutluluğu sağlayan bir terkip üretebilir mi
bilemiyorum. Umudum ikinciden yana, ancak zamanın ne göstereceği
konusunda emin değilim.

Beklemek
--------

İnsanlar bir şey yapmıyor olmayı kendilerine yediremiyorlar. Hiç bir şey
yapmamak bir çoğuna, zor da olsa bir şeyle meşgul olmaktan daha zor,
belki imkansız geliyor.

Bizim *boş durmak* gibi bir meşgalemizin olmaması gerekiyor. Böyle
öğretildi.

*Boş işler* bunun için gelişmiş, oyunlar, televizyon, sporun bazı
türleri, seyre dair, insanın kendini unutmasına dair hemen her şey, işte
bu insanın kendi kendiyle kaldığında yaşadığı boşluğu yok etmek için
icad edilmiş. Zor işleri hiç bir şeye, kolay işleri zor işlere tercih
ediyoruz.

Bir şey yapmıyor olduğumuzda dahi, bir şeyi beklemekle vakit
geçiriyoruz. Kafamızın içinde yapacaklarımız dans etmekte. Onların
hayalini dahi, zamanı boş geçirmeye tercih ediyoruz.

Bekliyoruz. Hep olacak bir şeyleri bekliyoruz. Gelecekleri, gidecekleri,
yapılacakları, edilecekleri bekliyoruz.

Gün dönüyor ve hala bekliyoruz.

Yalnızlık
---------

İnsan yeryüzünde uçaktan bir adaya atılmış gibi duruyor. Varoluşu
tabiata yabancı, etrafında kendisi gibi yaşayan yok, zihnini neyin o
hale getirdiğini bilemiyor, nasıl düşündüğünü, nasıl farkettiğini
bilemiyor. Bunun için de yalnız. Büyük bir yalnızlık.

İnanmak veya inanmamak, bilmeye çalışmak veya cehaletin abdolmak,
insanlıktan veya hayvanlıktan bahsetmek, kaçmak veya yakalamaya
çalışmak, gücü istemek veya reddetmek \--hasılı insanın fiil olarak
ortaya koyduğu ne varsa hepsinin mebdeini bu yalnızlıktan kaçış, onu
*unutmak* diye anlamak mümkün. O yalnızlığı anmak bile \--ki bu yazıda
onu yapıyoruz\-- o yalnızlıktan kaçmak için bir araç.

Sonunda kişioğlu ya (içine tüm mülk, kadın, erkek, boş ve dolu işlerin
girdiği) oyuncaklarının keyfiyet ve kemmiyetiyle meşgul, ya da bunları
bırakıp kendi zihninden (adına bilgi ve hikmet denen) oyuncaklar
yapıyor. İkincisini herkes daha soylu buluyor, yine de bizatihi varlığın
getirdiği o yükü taşıma konusunda bilginin de, hikmetin de yardımcı
olamadığı zamanlar var. İnsan kimisinde yokluktan başka (ne Cennet, ne
Nirvana, ne Allah) bir şey istemiyor. Faniliğin her hücresine sindiği,
her lahza üzerine sıçradığı bir dünyada insanın meşgale namına bulduğu
her şeyin fani olduğunu keşfettikten sonraki hayatı sadece vazifesini
bihakkın doğru yerine getirip, bu yalnızlıktan kurtulacağı vadeyi
beklemeye çalışmakla geçiyor.

Yalnızlığa şifa sadece *yüce arkadaşla* değil, yoklukla da mümkün.

*İnayet olmadan ilerlemek ne kadar zor*.

Tahakküm Merakı
---------------

Kötülüklerin çoğu tahakküm merakından kaynaklanıyor. *Benim dediğimi
yapacaksın.* Egomuzu, gücümüzü tatmin etmeye çalışıyoruz.

Kalbini hakikate teslim et ki dilin hakikati konuşsun. Maksadımız her
işin doğru olması değil, başkalarının doğruluğa bizim üzerimizden, tam
da bizim istediğimiz gibi vasıl olması. Maksat küçük benlikleri büyüten
tanrı olmak.

Hayır. Tahakküm merakı tahakküm merakını doğuruyor. Yeniden ve yeniden,
ezelden beri, ebede kadar.

Küçük Tanrılar
--------------

Devrimiz küçük tanrılar devri. İnsanların etraflarında olan olayların
saiklerini en masumuyla *bilim\'den*, en şeytanisiyle *gizli
odaklar\'da* aradıkları bir devirdeyiz.

Hayli revaçta, bir takım örgütler, Masonlar, İlluminati, falan aile,
filan kabile, adı havalı envai çeşit topluluk ve bunlara izafe edilen
neredeyse *namütenahi* bir kuvvet. Devlet başkanlarını değiştirme,
ekonomileri çökertme, hasılı insana kendini zayıf hissettirecek bütün
kuvvetin ellerinde toplandığı bir takım topluluklar.

Dün kitapçıdaki -kapağında Einstein, Gates ve Hawking olduğu için
merakımı celbeden- kitabın birinin arkasında filanca örgütün dünyayı tek
bir devlet altında birleştirip sonunda kendilerine taptırma planında son
aşamaya geldiği yazıyordu. *Novus Ordo Seclorum* gibi afili bir latince
mottoyu da mal etmiş kurgusuna. Kendisinin *Yeni Seküler Düzen\'in* bir
parçası olduğunu, böyle küçük tanrılar yapıp, onların neredeyse kadiri
mutlak gibi cilalanmasının, *ucuzundan* bir tapınma olduğunun farkında
değil. Adamlar -her kimseler- zaten ulaşmışlar tapınılma mertebesine,
daha neden uğraşıyorlar acaba?

Beni, elimi, ayağımı onlar -Yeni Düzen, İlluminati, Mason, Kafatası
Şeysi, Feşmekan Kardeşliği gibi örgütlerden biri yönetmiyor. Bundan da
gayet memnunum. Dünyayı yönetiyor olabilirler mi? Olabilirler. Benden
başka herkesi yönetiyor da olabilirler, aslında hiç bir şey gerçek
olmayabilir de, ben onların yarattığı bir dünyada da yaşıyor olabilirim.
Seyretmedim ama Matrix filminin hikayesi (insanların pil olarak
kullanılması mıydı?) gerçek de olabilir, bunların hepsi *olabilirlerin*
içindedir. Yine de inanmıyorum. Mesela komşumun İlluminatici olduğunu
hiç sanmıyorum, bahçesiyle ilgilenmekten dünyayı yönetmeye vakit
bulabileceğini sanmıyorum. Bir şekilde hayatını kazanmak zorunda olan
milyarlarca insanın da, dünyayı yönetmek hevesleri varsa da buna
imkanları varmış gibi durmuyor.

Batı Medeniyeti üçyüz yıldır ötelerdeki bir Tanrıyla savaşmaya adadı
kendini, biz de 150 senedir karikatür mertebesinde de olsa aynı şeyi
yapmaya çalışıyoruz. Yine de insanlar, tanrıları kalmadığında görüldüğü
üzere put icad edip ona tapmak konusunda yaratıcılar. Bu meselenin,
birbirini tanıyan, aynı düşünceleri paylaşan insanların birbirlerini
kayırması gibi anlaşılması, evet, bir takım hadiselerin basına yansıdığı
gibi olmayabileceğinin kabullenilmesiyle ilgisi yok. Kırşehirliler de
birbirlerini kayırıyorlar ama dünyayı yönettiklerini iddia etmiyor
kimse, mensuplarını seçme konusunda başarıya önem veren biraderliklerin
olduğunu, bu insanların da bu işi birbirlerini tanımak ve kollamak adına
yaptıklarını kabul etmek ayrı bir şey; bu başarılarının dünyanın tek
hakimi olmaya yeteceğine inanmak, onlarda küçük tanrılar bulmaya
çalışmak ayrı bir şeydir. Dediğim gibi beni onlar yönetmiyor, o
tanrıları inkar ediyorum ve Allah'tan başka kulluk edecek, korkacak ve
yardım dileyecek hiç bir kadiri mutlaka inanmıyorum.

Zamanında bir perdeci evin perdelerini takarken, aynı zamanda
Türkiye'nin hali üzerinde *fikir şeyediyordu*. Gitti gitti, bir yerde
Türkiye'yi *Ermeni Lobisi\'nin* yönettiğini söyledi. Ne kasdettiğini
anlamadım, hala da düşünürüm, yönetiyorsa da çok kötü yönetiyor bu
Ermeni Lobisi ki, memlekette *Ermeni* kelimesi hala hakaret addediliyor.
İnsanların kanaatlerini değiştirmek, onların zihinlerini kontrol altına
almak ve onları kendi amaçlarına doğru yöneltmek, hayatında üç kişiyi
bile yönetmemiş çoğu kişinin büyük hayali olsa gerek. İnsanın tabii
nankörlüğü, tabii cahilliği, tabii aptallığı ve ne dediğinden, ne
düşündüğünden tabii bihaberliği bana her nedense bu işin düşünüldüğünden
\--yani parası olanın dünyayı yönetmesinden\-- daha zor olduğunu ilham
ediyor.

İnsan fanidir. İlluminati'nin mevhum üstadları da öyle, Masonların
bilmemkaçıncı derecedeki şövalyesi de öyle, falanca ailenin filanca
mensubu da. Bu fanilik sadece ömrün sınırlı olmasında değil, maddi
imkanların, zihni imkanların, elin ve dilin imkanlarının sınırlı
olmasında da kendini gösteriyor.

Ölüm sorana kafi sual, anlayana kafi cevap.

Kibir
-----

Kibir, insanın hakikate ancak kul olabileceğini anlamayıp, onun efendisi
olmaya çalışmasıdır.

İnsanın eşya ve hadiseleri sağlıklı bir şekilde değerlendirmesi için
önce *hakikat* denen bir şeyin olduğunu ve hakikatin sahibinin kendisi
*olmadığını* bilmesi gerekir. Kendi kıymetini hakikate yakın olup
olmadığıyla ölçer. Bildiğiniz ve anladığınız her şeyi değiştirecek ve
hakikat hakkında daha sağlam bir bilgi edinmenize yol açacak bir olayı
her zaman yaşayabilir, bir kişiyle her zaman tanışabilirsiniz.
Öğretmenlerin illa cübbeyle gelmesi gerekmez.

O halde insanın murakabesi, söylenen sözlerin ve işlenen fiillerin
değerlendirmesini söyleyen ve işleyen kişiye göre değil, söze ve fiile
göre yapmalıdır. Doğruyu kimin ağzından çıkarsa çıksın kabul edebilmeli,
kim yaparsa yapsın takdir edebilmeliyiz.

*O kim oluyor, ki bana akıl öğretiyor?* kişinin körleşmesinin en kolay
yoludur.

Sakınmalı.

İnsan Konuşuyor
---------------

Çok komik bir şey insanın konuşması. Olanı değiştirmesine imkan yok,
olanı anlatmasına, ona alternatif olmasına da imkan yok, buna rağmen ona
atfettiğimiz önem ne kadar büyük.

İnsanın konuşmasıyla kazandığı nimetler ortadayken, dünyayı kendine köle
yapmışken nasıl böyle konuşabilirsin? Evet, medeniyetin nimetleri lisan
olmadan olamazdı, yine de insanın sadece kendisi (veya bazılarının
tabiriyle kendindeki şey) olmaktan kıyamete kadar mahrum bırakılmasının
asıl cihazının dil olduğunu düşünürüm. İnsan konuşmaya başladığında
kendisi olmaktan veya *olmaktan* uzaklaşıyor.

Kelimeler sahte dünyanın parmaklığı.

Ahlakın Kaynağı olarak Kimlik
-----------------------------

Seküler ahlakın kaynağı nedir? İnsanların *sadece* dünyevi saiklerle
doğru olmasını te'min etmenin yolu nedir?

Basit bir örnek, *şikayet edemeyecek, karşı koyamayacak durumda olana
zarar verir misin?* Karşılığında haz varsa? Kimse duymayacak, kimse
bilmeyecek, hatta sen bile unutacaksın. Hangi dünyevi saik adına kişi
doğru kalabilir?

Bunu bir yolu var, *kimlik* diyebileceğimiz bir şey. Kişi *kötü* olmayı
kendine saygısından dolayı *beceremeyebilir.* Velakin bu kuvvetli bir
eğitim ve kimlik gerektiriyor. Modern ailenin/toplumun/eğitimin
yaratmaya çalıştığı cinsten kuvvetli bir kimlik.

Aklıma böyle bir özsaygıdan gayrısı gelmiyor, kişilerin doğru olmasını
ancak kuvvetli ve mahsus bir eğitimin sonucunda sağlamak mümkün. Dini
ahlak gibi basit insanların, basit sebep sonuç ilişkileri dahilinde
anlayabilecekleri bir mesele değil bu, *üç kuruşa arkadaşımı satacak
adam değilim* diyen bir insanın psikolojisini incelemek lazım, zira üç
kuruşa satmayan adam, beş kuruşa satmaya karar verebiliyor. İnsan
kimliğinin eksilerini, artılarıyla telafi edebileceğini gördüğünde bu
yola sapıyor belki. Bir memur, üç kuruşa tamah edip, kendine saygısını
yitirmeyebilir, ama ona yeni bir hayat yaratacak kadar para verirseniz,
belki başka yollardan *saygısını yeniden inşa etmek üzere* teklifinizi
kabul edecektir. *Hem bir defacıktan ne olur ki, sonrasında ailemin
hayallerini gerçekleştirebileceksem?* *Sonra kabul etmediğime pişman
olmak da var.*

Kimliğe dayalı bir ahlakın problemleri var. Birincisi çok hassas
dengeler üzerine oturuyor ve bu dengelerin büyük kısmı maddi
kaynaklardan besleniyor. Ahlaki dengelerini korumak için insanların
sadece kimliklerine değil, maddi imkanlara da ihtiyaçları olacağını
anlıyoruz. Kimlikten kaynaklanan ahlak ortada herkese yetecek imkan
varken çalışır, ancak kişiler kimliklerini maddiyatla besleyemez hale
gelirse, kimlik de, ona dayanan ahlak da maddi sebeplerden dolayı can
çekişmeye durur. Hali vakti yerindeyken hırsızlık yapmayacağından emin
olmak, hali vakti değişince yapmayacağı anlamına gelmez.

İkinci mesele her neslin bir sonrakinde, tekrar ve tekrar şuurlu bir
kimlik inşaına girişmesi şartıdır. Eğitim cari neslin hayat tasavvurunun
sonraki nesle aktarılmasıdır. Ahlak ve eğitim zımnen varolan şartlara
göre şekillenir. O sebeple maddî şartların değişmesiyle insanların nasıl
başa çıkacağı genelde öğretilmez. Bu sebeple şartların iyi ve kötü
değişmesi durumunda dahi geçerli olacak bir ahlakî formasyonu, yine o
şartlara dayanarak vermek hemen hemen imkansızdır.

Kimliğe dayalı ahlakın üçüncü problemi ahlaki her anlayışın ele almak
zorunda olduğu, kötülüğe karşı duruş problemidir. Kimlik kötülüğü sadece
ötekileştirebilir, ancak eğer sunulan kimlik kişinin kalıplarına uygun
değilse, ötekileştirdiği kimlikle ilgisi sunulandan fazla olur.
Nihayetinde *kötülük* saydığınızı uzak tutmaya çalışırken, onun
reklamını yapmaya başlarsınız. Bunun örneklerinden biri çiğ ve dar bir
dinî kimliğin bir çok insanı soğutmasıdır. Tersi de mümkündür, çiğ bir
dinsizlik kişiyi dindar yapabilir.

Anlatılanları dini ahlakla şöyle bağlamak yerinde olur: Bugün dini
ahlaktan anladığımız geleneksel ahlaktır ve bu da kimlikten kaynaklanan
ahlakın kendisidir. İçinde bulunduğumuz çamur-toplumdan duyduğumuz
tiksintiyle özendiğimiz atalarımızın ahlakının da, toplumsal saikleri
itibariyle *kimliğe dayalı* ve bu sebeple *seküler* olabileceğini iddia
edebiliriz. O zamandan gelen *bozulmanın*, belki de maddi sebeplerdeki
değişiklikten vareste olmadığını iddia edebiliriz. Neticesi şudur:
dedelerimiz düşündüğümüz kadar düzgün insanlar olsaydı, bizim bugün bu
halde bulunmamamız icap ederdi. Onlar iyi ile kötüyü ayıran *faruk*
kişilerden ziyade, kimlikleri büyük ölçüde *iyi* ile yoğrulduğu ve
kötülük kendilerine ulaşmadığı için iyi kalmış kimselerdi.

Her ne ise de, bugünden sonra gidilecek yer dün olmayacaktır. Zira dün
eğer daha iyi bir şey doğurabilseydi, zaten bugün onu arıyor olmazdık.

Dinsiz Ahlak
------------

Agnostiklik zamanlarımda sorduğum sorulardan biriydi: *Metafizik bir
takım kavramlara başvurmadan ve bilhassa dini kavramlar kullanmadan bir
ahlak varolabilir mi?* Bu soruya verilen müsbet cevaplar var, *Kendine
yapılmasını istemediğini başkalarına da yapma* bunlardan en ünlüsü ve
Batı felsefesinin de çeşitli türlerde faydacılık düşünceleri var,
toplumsal olandan, kişisel olana. Günümüzde de Ateizm ve Agnostik
düşüncenin ahlak namında sunduğu Seküler Hümanizm denilen bir felsefe
mevcut. Genel *sana yapılmasını istemediğin* ilkesini çeşitli durumlara
uygulamaktan ibaret, anladığım kadarıyla.

Üslubum ele veriyordur, beni ikna eden düşünceler değil bunlar. Çünkü
sorduğum asıl *insanlar nasıl ahlaklı olur?* değil, *ben nasıl ahlaklı
olurum?* sorusuydu ve insanlara bir ahlak öğretmek için öne sürülen bu
laf salatasının kendi kötülüğüyle devamlı mücadele etmek zorunda olan
bir insanı nasıl olup da kötülüğünden vazgeçireceğini anlamadım. Ben
aklına kötülük gelmeyen bir insan değilim, hatta muhtemelen kafam kötüye
tanıdığım çoğu insandan daha çok çalışır, insanların zaaflarını istismar
etmek ve aldatmak konusunda farkettiğim çok şey vardır, dahası
insanların benim için ne düşündükleri konusuna önem vermem, *elalem ne
der?* dininden değilim, elalem nasılsa bir şeyler diyecektir, işi baştan
beri bu olmuştur, bundan sonra da benim keyfim için değişeceğini
sanmam... Bu durumda bahsedilen ilke beni nasıl ahlaklı davranmaya
sevkedebilir?

Kötülük düşünmeyecek kadar saf değilim, yaptığım kötülüğü gizleyecek
kadar akıllıyım, ortaya çıkarsa kendimi savunacak, dahası yüzüm
kızarmayacak kadar arsızım: Bu durumda hangi ahlak felsefesi beni
kötülük işlemekten alıkoyabilir?

*Kendine yapılmasını istemediğini başkalarına da yapma* mı? Bu lafın
kötülüğün yayılmasına bir teşvik olduğunu farkeden bir ben miyim? Bu
lafın intihar edeceklere, *herkesi öldürebilirsin* ruhsatı verdiğini,
kendisine kötülük yapılmasını umursamayacak derisi kalınlara etraflarına
kötülük yapmak için bir manivela olduğunu gören başkası yok mu? Ufacık
bir örnek vereyim, ben televizyon seyretmem, biri gelip evimdeki
televizyonu çalsa veya tahrip etse umurumda olmaz, bu söz bana herkesin
televizyonunu tahrip etme imkanı vermekte değil midir? Bana yapılmasını
istemediğimi, başkalarına yapmıyorum, gayet ahlaklı davranıp, sizi
zincirlerinizden kurtarıyorum. Bunu her çeşit kötülüğe
uyarlayabilirsiniz, *eşimin beni aldatması umurumda olmaz, o halde ben
de onu aldatabilirim* veya *param olsaydı dağıtırdım, o halde
çalabilirim* gibi\... Kendine kötülük yapılanlar da ya buna alışacağı ve
artık onların da umurlarında olmayacağı, ya ahlakı falan boşvereceği, ya
da intikama yöneleceği için bu ilke yeryüzündeki kötülüğü müstakilen
ancak düşünemeyenler için azaltır.

İslam yukardaki *Evrensel İlke* kutsal kitabında *bulunmadığı* için
eleştirilir. Sağlam hadislerde geçse de, diğer kitapların aksine
Kur'an'da bu *Evrensel İlke* geçmez. Benim yaklaşımımı da belki bu
belirlemiştir, bilemiyorum, yine de bana insanların kendilerine
öğretilmiş bir ahlaka sahip olmadıkları durumda -yani bana ne
yapılmasını istemediğimi bilmediğim bir durumda- nasıl olup da bu
ilkenin beni kötülük yapmaktan uzak tutacağını bilmiyorum.

Seküler Hümanizm de ilkeleri açısından işte bu sebeple dini bir
altyapıya ihtiyaç duyar. Dini bir ahlakı, içindeki metafizik olmadan
kurmak ve bunun için aslında bu ilkelerin *doğal* ilkeler olduğu
yalanını söylemek mecburiyetindedir. Halbuki *adam öldürmemek* doğal
değildir, *başkasının eşine gitmemek* doğal değildir, *hırsızlık
yapmamak* doğal değildir, aslında düşününce bunların tam tersi doğaldır.
Bu gibi doğruların doğal doğrular olduğunu söyleyen insanların, insanın
tabiatı itibariyle iyiyi bulacağı gibi bir kabulü olması gerekir ve bu
da fazlasıyla iyimser bir kabuldür.

Hasılı, insanın tabii haliyle iyi veya kötü olmadığını, insanın bir
takım davranışlar sergilediğini ve bunların da bir takım soyut resimlere
göre *iyi* veya *kötü* haline geldiğini düşünen bir insan olarak,
Allah\'tan bağımsız olarak neden iyi olmam gerektiğini çözebilmiş
değilim. Yine de bu söylediğimin, diğer yazılarda bahsettiğim Allah\'a
bakışımla alakalı olduğunu da eklemek lazım, bir şeyden, bir merciden,
bir makamdan, bir unvandan, bir öğretmenden bahsetmiyorum; Allah\'tan
bahsediyorum.

Keşke
-----

Keşkelerle bölünmüş hayatlar yaşıyor günümün insanı. Keşke şöyle, keşke
böyle. En sonunda *keşke keşke demeseydim* diyebilir mi?

İnsanın keşke dememesi için ne lazım? Sağlam ve dümdüz bir kafa mı?
Geçmişe bakıp, *şunu şurada şöyle yapmasaydım keşke* dememek için\...
İnsanın kendine, geçmişine ve geleceğine güvenmesi lazım herhalde.
Geçmişteki herhangi bir şeyi, *aynı durumda olsa yine öyle yapardım*
diyebiliyorsanız, mutluluk için bir şansınız var demektir. *O zamanlar
toydum, öyle bir karar verdim, şimdi toy olsam, aynı durum yine ortaya
çıksa, yine aynı kararı verirdim.* Toyluğumu kabul ediyorum.

İnsanın yaptığı aptallıkları anlaması bir sevinç vesilesi olmalı. *Ya
anlamasaydım hiç* diyebilmeli. Geçmişi tekrar tekrar zihninde oynatıp
sonra bundan tekrar tekrar acı çekmenin ne manası var? İnsanların
pişmanlıktan duydukları acı, herhalde olayın kendisinden duydukları
acıyı katlıyor.

Bir de pişman olurum korkusuyla hiç bir işe girişemeyenler var.
Hayatlarında o kadar keşke demişler ki, sonunda keşkenin kendileri için
bir *kader* olduğunu *öğrenmişler*. Hiç keşke dememek için hiç bir şey
yapmıyor bu insanlar, böylece hiç keşke demiyorlar.

Hayatın Kaynağı
---------------

Fountainhead herhalde Ayn Rand'ın düşüncesini en rahat ve püskülsüz
aktardığı kitabı. Sağa sola çarpmadan, *ben* üzerine fazla retorik
kurmadan, göstermek istediğini gösterdiği ve parmağını da ortalıkta
fazla göremediğimiz bir kitabı. Atlas Shrugged, her ne kadar kendisinin
temel eseri kabul edilse ve önceki, sonrakinin *takdimi* gibi düşünülse
de, bana fazla ve lüzumsuzca uzun gelmişti. Tek bir cilt yeterlidir
Atlas Shrugged için de, ama nedense üç cilt yazmıştır.

Her neyse de, asıl konu o değil. Hayatın kaynağı başlığını atınca aklıma
geldi sadece. Fountainhead'in Türkçesine o ismi uygun görmüşler de.

Hayatın kaynağının *ego\'da* aranması, Allah'tan gayrı saiklerde
aranmasından daha uygun gelmiştir. Kişinin Allah'a tapmıyorsa, tapacağı
en *akıllıca* şey kendisi. Cehalete ve pisliğe, *toplum\'a* ve onun
yalanlarına kul olmaktansa, kendine kul olmasını tercih etmek gerek;
Allah'a kul olması tabii daha makbul bir şey, ancak eğer birisi bana
kendine tapanla, topluma tapan iki kişi arasında tercih yapmamı istese,
kendine tapanı tercih ederim. Allah kitabında (mesela Alak Suresi 6. 7.
8. ayetlerde ve diğer bir çok yerde) insanın kendine tapmasını kınayıp,
lanetlese de, zannım kendine tapan kişinin Allah'a iman etmesinin,
sağa-sola-bulduğuna tapan kişinin iman etmesinden daha muhtemel olduğunu
söylüyor. Kişinin imanı Allah'tandır tabi, ancak benim de kişisel zannım
budur. Doğrusunu Allah bilir.

Yol İçin Özet
-------------

Kapitalizmin malın mirasen intikaline herhangi bir temel itirazda
bulunmayıp, sonra da kişilerin sahip oldukları pozisyonları
*hakettiklerini* ileri sürmesi çelişkidir. Dürüst bir kapitalistin, her
şeyden önce insanların eşit koşullarda *yarışmaya* başlamamalarına
itiraz etmesi gerekir. *Üstün nitelikli* insanların, her türlü zorluğu
yenerek atadan gelen avantajları sıfırlayacaklarını ileri
sürebilirsiniz. Bununla beraber ortalama için konuşmak icap ettiğinde,
insanların *üstün* olmadığını, sosyal sınıfının çizdiği sınırları aşacak
kadar çalışkan/becerili veyahut bu sınıflardan aşağı düşecek kadar
beceriksiz olmadığını kabul edebiliriz. Az sayıdaki örneğe bakıp,
insanların stabil toplumlarda sınıf değiştirme imkanı olduğunu iddia
etmek dürüstçe değildir.

Bu amaca matuf bir teklif geliyor aklıma: Sosyalisti de, Kapitalisti de
memnun edebilecek. Sermayede mirası yok edelim. Mirasen intikal eden
sermayenin bir mantığı yok. O sermayede varisin hakkı ekonomideki diğer
aktörlerin hakkından fazla değil, daha az sayılabilir ama daha fazla
olmadığı kesin. Hakkın sebebi eğer genetik materyal değil, sermayede
mündemiç emekse, ki Sosyalist de Kapitalist de bunda hemfikir olmalı,
sadece emeğin *kimin* olduğunda uzlaşamıyorlar, varisin hakkını savunmak
yine de imkansızdır.

Varis mala emek sarfetmedi. Çalışmadı, sahip olmak için bir şeylerden
feragat etmedi, sahip olmak istemedi bile. Kendini bir zenginlik içinde
buldu ve vazifesi, sağlam kurulmuş bir düzen içinde kendine verilen rolü
oynamaktan ibaretti. Büyüdü, ailesinin sermayesi de normal olarak
büyüdü, sonra da aynı şekilde miras bıraktı malını.

Ancak buradaki en önemli mesele bu değil. Toplumdaki pek çok siyasi ve
kültürel etki bu şekilde mirasen geçen sermayeye dayanan aktörlerce
gerçekleştiriliyor. Güçlü insan daha güçlü olmak ister ve madden gücün
sonunda, sosyal ve politik güç istemesi tabiidir. Eğer sermaye gücü
sahiplerinin, toplumun diğer taraflarına etkisi ve diğer aktörlerin de
sermaye sahibi olmasına menfi bir tesiri olmasaydı, herkesin zengin
yaşamaya devam etmesine itiraz etmezdik. Ancak eğer zenginliğin sınırlı
sayıda insanın elinde toplanması bir vakıa ise, bizim buna ahlaki açıdan
da bakmamız gerekir.

Sermayenin hal ve gidişiyle ilgili üç senaryodan bahsetmek lazım:
Birincisinde sermaye sahibi olmayan bir insan, çalışıp kazandığı ve
yaptığı yatırımlar yoluyla sermaye biriktirmiş, bununla yeni iş alanları
açmış ve bunlardan daha çok para kazanmıştır ve hiç yoktan sermaye
sahibi olmuştur.

İkincisinde aileden sermaye sahibi bir insan, bunun avantajlarını
kullanarak ve kurulmuş iş düzenini devam ettirerek kazancını
artırmıştır.

Üçüncüsünde aileden sermaye sahibi biri, bunu kötü yatırımlar ve israf
yoluyla kaybetmiştir.

Hayatın içinde elbette sadece bunlar ve bu kadar kesin hatlarla
ayrılarak yoktur, ancak ahlakî bir kıstas belirleyeceksek, bu üç genel
kriterin hangisinin daha makul olduğunu düşünmemiz gerekir.

Bunlara dördüncü (ve en sık) senaryo olarak maaşla çalışan bir insanın,
ancak hayatî ihtiyaçlarını karşılayabildiğini ve bulunduğu çemberden
çıkmasının hayli zor olduğunu da eklemek gerekir.

------------------------------------------------------------------------

Bir devlet düşünelim, ticarî veya sınaî kazanılandan vergi almasın. Bu
kapitalistlerin istediği. Ancak ölen kişinin malı devlete kalsın ve
devlet de onu elinde onu alabilecek olana satsın. Maldan kastedilen
köstekli saat değil tabi, şirketti, araziydi, üretim ekipmanıydı,
ekonomik olarak kullanılabilecek, ekonomik bir faydası olan eşya...
Dileyen, buraya bir alt limit de düşünebilir, 3 liradan yukarı malı
olanların malı devlete kalsın gibi.

Devletin vazifesi üretim araçlarının onu en iyi şekilde kullanacak
insanlara tevdi edilmesidir. *En iyi kullanacak* ilkesinin ölçüsü ise
bizatihi ekonomi içinde belirlenir. Elindeki araçları halihazırda iyi
kullanmış ve bu sayede yeni ekipmanı, araziyi, fabrikayı alabilecek
sermayeyi üretmiş insanlar, yeni araçları da iyi kullanması muhtemel
insanlardır. Satışın iki gayesinden biri budur. İkincisi ise neticede
ekonomi içinde sayısız insanın katkısıyla oluşmuş bir üretim
organizasyonunun yine bu insanların lehine tasarruf edilmesidir.

Satıştan elde edilen gelir ne olacak? Bu vergi almayan devletin, devlet
olmakla sahip olduğu diğer yükümlülükleri yerine getirmek için
kullanılacak. Evvelen vatandaşı olan herkese aç ve açıkta kalmayacak
ölçüde bir gelir temin edecek, hastalandığında bakacak, eğitimini,
asayişini, temel hizmetlerini yerine getirecek. Eğer gerekliyse dış
düşmana karşı bir ordu besleyecek. Bunlardan kalan diğer kısmı da,
isteyenlere, iş kurmaları için, faizsiz krediler dağıtacak. Onlar bu
kredilerle, devlete miras kalmış emvalden, kullanabileceklerini
alacaklar. Bu kredilerin hepsi geri dönmeyebilir, o zaman da insanlara
belli bir mühlete kadar kredi verilmeyecek ve maaşlı olarak çalışmaya
yönlendirilecekler.

Peki bunun mal sahibi üzerindeki etkisi ne olur? Eğer malınızı öldükten
sonra miras bırakamayacaksanız ne yaparsınız? Herhalde harcarsınız. Her
harcama, eldeki paranın ekonomiye yeniden kazandırılmasıdır, faydalıdır,
hem harcayana, hem harcatana. Çocuklarınıza para bırakamayacaksanız ne
yaparsınız? Eğitim bırakırsınız. Onların belli bir standardın -herkese
sağlanan standart- altında yaşamayacağını bildikten sonra, onlara,
ekonominin araçlarını iyi kullanma, kaliteli bir hayata sahip olma
yolunda verebileceğiniz en iyi şey eğitimdir. Kişi cehaleti parayla
yıkayamayacağını bilirse, cehaleti gerçekten gidermek için çalışır.
Çocuklar da, herkesin başlangıçta eşit olduğunu bildikleri böyle bir
sistem içinde, çalıştıkları ve becerdikleri ölçüde güzel
yaşayacaklarını, ama başlarının üzerinde Demoklesin kılıcı gibi sallanan
b,r aç ve açıkta kalma korkusuna gerek olmadığını bilirler. İnsanları
mutlu, sağlam bir toplum için bir başlangıç sayılabilir bu da.

Denilebilir ki, miras tabii bir dürtüdür. İnsanlar, daha sağlıklarında
bunu gerçekleştirerek, çocuklarının yine de avantajlı başlamasına sebep
olabilirler. Buna birinci çare, ekonomik işlemlerde kaydın şart
koşulmasıdır. Vergi olmadığı için, böyle kayıtların kimse için bir
zorluğu olmamalı. İkincisi, kişilerin akrabalarıyla ekonomik işlem
yapmalarına getirilebilecek tahditlerdir. Başka tedbirler de
düşünülebilir, burada insanların istismar edebilecekleri konular, şu
anki vergi mevzuatından ve onun kontrolünden daha çetrefil değildir.

Merak
-----

Merak öldüğünde insan ölüyor.

Sadece tahmin edilen üzerine değil bu laf. Düşündüğüm nokta sosyal
hayat: merak öldüğünde insanların birbirlerine bakışları da ölüyor.
Birbirlerini merak etmeyen insanların ilişkileri kuru, yavan, anlamsız,
neşesiz ve tatsız. Herkes yekdiğerinin bayağılığından muztarip. Herkes
yekdiğerinden sıkıntıda. Herkes ölüyor yavaş yavaş.

İnsan bayağılaştıkça etrafına bakışı da bayağılaşıyor. Sonunda kimseden
bir şey öğrenemeyen, kimseyi kendine yar edemeyen; oynayan bir hayvan
doğuyor teninde. İnsanın *gelişe gelişe* geldiği nokta, kendini oyuna
kurban edebildiği ölçüde varolabildiği bir dünya.

Lüzumsuz Bilgi
--------------

Allah Resûlü *lüzumsuz bilgiden Allah'a sığınırım* derken bugünleri mi
haber veriyordu? Zamanımızda, insanları yönetmenin en temel araçlarından
biri, onların asla kullanmayacakları, hayatlarında herhangi bir
değişiklik yapmayacak bilgiye boğmak oldu. Bütün bir kültürü bu kefeye
koymak mümkün belki, ancak o kadar ileri gitmek niyetinde değilim.
Kültürün insanların insan olmalarında kıymeti büyük ancak *kitle
iletişim araçlarının* uzağı yakın etmesi, artık konu komşumuzdan ziyade,
hayatımız boyunca göremeyeceğimiz, varlığımızı kaale almayan, aslında
bizim için de onların varlıklarıyla yoklukları bir olması gerekirken,
öyle olmayıp, olamayıp, hayatımızın maalesef parçası haline gelen
insanları biliyoruz.

Lüzumluyla lüzumsuzu nasıl ayırdetmeli? Aslında böyle bir ayrımız
kişinin kendisinin yapması gerekir, ancak öyle bir ıztırabı olan kişiler
fazla değil; ekseriyet önüne konanı daha fazla yemek derdinde, kimse bu
nedir diye sormuyor. Hangimiz *bundan gerçekte bana ne?* diyebilir?
Falanca dizi, falanca futbolcu, falanca bilmemkim. Ekonomiler varoluyor
bu sayede, büyük miktarda maddi değer eldeğiştiriyor, insanlar aynen
kumarda olduğu gibi mutluluk adına zaman ve paralarını bu dipsiz kuyuya
atıyorlar, başı sonu bir dipsiz kuyu, bir nihayetsizlik. Sonunda
kazanılan hiç bir şey yoktur futboldan, ama insanlar bunun peşinde
birbirlerini öldürebiliyorlar.

Ne yapmalı? Başkaları için mi, kendim için mi? Allah beni lüzumsuz
bilgiden korusun, hayatıma fayda sağlamayacak şeyi bilmek istemiyorum,
iyi yönde değişmeme faydası olmayacak şeyleri bilmek istemiyorum.
Malumat yığınının içinde her şeyimi, adımı, ruhumu, kendimi kaybetmek
istemiyorum. Bunun için de popüler nesnelerle asgari düzeyde
ilgileniyor, *onlardan* yüz çeviriyor, Allah'a dönüyorum. İnşallah.

Peki başkaları için? İnsan bir şeyden bıkmadığı sürece ondan
vazgeçirilemiyor. Bu kısır bir döngü, vazgeçmediğiniz sürece popüler
kültür de kendini yenilemeye devam ediyormuş gibi görünüyor. Her sene
yeni donlar moda oluyor mesela, yeni arabalar çıkıyor, yeni futbolcular
alınıyor, yeni bir şeyler bulmak mümkün oluyor her zaman. İnsanın *ben
bunu bilince ne olacak?* diyebilmesi için, önce hayattan ne istediğini
biliyor olması gerek. Çoğu insan bunu bilmiyor ve bilmekten de korkuyor.
O zaman o oyuncaklarının elinden alınması muhtemel, insanlar
aptallaşmayı kendileri istiyorlar, çünkü aksi durumu zor ve
zincirlerimiz de şekere bulandığı için, aslında zincir olarak da
görmüyoruz.

Her gün daha çok yaşlı ömrünü boş yere harcadığını görüp bunalıma
girecek, anlamsızlık hastalığına her gün daha genç insanlar girmeye
başlayacaklar, anlam adına gördükleri her şey, arabalar, kadınlar,
şarkıcılar, futbolcular, ıvır zıvır, kendilerinden o kadar uzak ki,
onlara kendilerini kaptırdıklarında, ellerindekini görmeyecekler.
İnsanlık büyük bir kültürel buhrana doğru yol alıyor, Bayat laflarla,
bayat hikayelerle ittire ittire giden *kültür*; televizyonlarımızın
lağım, lisanımızın bozulmuş kokusundan, insanlarımızın aptallık ve
bönlüğünden beklediğim kadarıyla artık kendini piç zamanlara teslim
etmeye hazırlanıyor.

Yok olan biz değiliz, yok olan her şey. Ha gayret, cennetimize
kavuşmaya, aklınızı tamamen çıkarıp atmaya az kaldı.

Teşhir
------

Benim yaptığım da bir nev'i zihnî teşhircilik aslında.

İnsanın zihninden geçenleri teşhir etmek istemesi, malını parasını
teşhir etmek istemesinden neden farklı olsun? İnsanın bildiklerini
teşhir etmek istemesi, bedenini teşhir etmek istemesinden neden farklı
olsun?

O halde öğretmenler (sadece okuldakiler değil, zamanın dehrinden beri,
felsefe, bilim ve her şeyin kaynağı öğretmenler) neden zihnî fahişeler
olmuyorlar? İnsanların ilgisini çekmek için başını kıçını açmakla,
onların yolunu kesip ukalalık etmek arasında ne fark var?

*Medeniyet* onlar sayesinde varolduğu için mi? Peki ya yaşadığımız
uzay-zaman, \--her neyse, kainat, vs. neyin içinde yaşıyorsak\--
fahişelerin bildiği şekilde çalışsaydı da, bilginlerin bildiği şekilde
çalışmasaydı, biz fahişeleri mi el üstünde tutacaktık? (*Öyle bir şey
nasıl varolabilirdi ki?* demeyiniz, zira biz daha *böyle bir şeyin*
nasıl varolduğunu, kainatın varlığın tek muhtemel tezahürü olduğunu
bilmiyoruz.)

Ahlakî izafiyet, *ona göre öyle ama buna göre böyle* nin bu çeşit
sorulara verecek bir cevabı yok. Bir merkez tayin etmeden ahlak diye bir
şey hakkında konuşmak bile abes. Tayin edilen bütün merkezlerin keyfî
olması, keyfîliği veya ahlakî merkezliliği kötü yapmaz. Haddizatında,
yeryüzündeki bütün mücadele, ahlakî merkezi belirleme mücadelesidir.
Yoksa kimse, belirlenen merkezlerin, varlığın tartışılmaz boyutlarından
kaynaklandığını ileri sürmemekte, süremez de. (Aslında *varlığın
tartışılmaz boyutları* diye bir şey olup olmadığından bile şüphe
içindeyim, varlığı kendimle tartışırken, böyle bir şey ileri
sürebilirim. Ancak başkasının varlığını kendi varlığımdan daha ileri bir
şekilde algılamam mümkün olmadığı -en azından ben böyle bir bilgiden
mahrum olduğum- için, başkasıyla, sadece varoluştan kaynaklanan bir
uzlaşmaya gitmenin pek de bir uygulanabilirliği yoktur. Her şeyden önce,
kişi, karşısındakinin varlığına, ancak kendi varlığına inandığı kadar
inanabilir. Bu da *solipsizm* dedikleri şey olsa gerek, *ontolojik
solipsizm* oluyor bu söylediklerim de. Cilalı laflar kumpanyası bu
felsefe.)

Saygınlık
---------

İnsanların saygınlıktan kasdettiği nedir?

Saygı duyulmak için ne yapmak gerekir?

İki temel kaynaktan besleniyor saygınlık. Birincisi *iyilik*, diğeri
*hak*. İyilik derken, bir insanın hangi konuda saygıyı hakediyorsa o
konuda ortalamadan iyi olmak. Buna yemek pişirmekten, kitap yazmaya ve
dahi hayatla mücadele etmiş olmaya pek çok farklı konu dahil edilebilir.

İkincisi ise, bu iyiliğe *hakkıyla* ulaştığını düşünmek. *Saygıyı
hakediyor* demek, *şu konuda iyi ve bu iyiliği kendi hakkıyla,
çalışması, tercihleri, iradesi ile kazanmış* demek.

Tabii ki bunlar, iyilik ve hak enfüsi, subjektif. Eğer bir konudaki
iyilik, diyelim ipte yürümek veya futbol oynamak ilgim dahilinde
değilse, bu konudaki *iyilik* saygı konusu olmaz. Ve dahi, eğer bir
konudaki iyiliğe, karşımdakinin kendinden kaynaklanmayan şekilde
ulaştığını düşünürsem, bu da ona saygı duymamı gerektirmez.

Eğer para kazanmak iyi bir şeyse, ancak karşımdaki insanın parayı benden
daha iyi kazandığı halde, bunu hakkıyla yaptığına inanmıyorsam ona saygı
duymam.

Fazla basit mi oldu? Basitleştirmek ve soyutlamak konusunda daha saygın
olmalıyım.

*Hayat Felsefesi* kumarı
------------------------

Hayat felsefesi dediği, insanın hayatının bütünüyle oynadığı bir kumar.
Bir müslüman, mesela, cennete oynuyor, bir bilimadamı yazdığı eserlerin
kalıcılığına, anlamlılığına, önemine oynuyor, kimisi paraya oynuyor,
kimisi sanata, kimisi insanların ilgisine, kimisi güce, kimisi de hiç
bir şeye oynamayıp, oyunu gördüğünü sanıyor.

Mutluluksa hayatını bu bahsindeki samimiyetin belirliyor. Eğer cennete
oynamışsa bir adam, gereklerini yerine getirdiğinde mutlu oluyor, paraya
oynamışsa, canı çıkasıya çalışsa mutlu, bilime oynamışsa konusu ne
olursa olsun, tanrılara insan aklının büyüklüğünü gösterebildiği ölçüde,
insanların kalplerine oynamışsa, onları kazanabildiği ölçüde mutlu
oluyor. Mutsuzluk da yatırdığı bahsin takibini yapamadığı, hayatı para
kazanmak olarak gördüğü halde kazanamadığı, cennete giden yol olarak
gördüğü halde gereklerini yerine getiremediği, bilime oynadığı halde,
bilim adına bir şey üretemediği zaman ortaya çıkıyor. İnsan kendine
yabancılaşıyor ve *mastürbasyon* da burada ortaya çıkıyor; beriki
diniyle mastürbasyon yapyor, öteki bilimsel mastürbasyon yapıyor,
falanca paranın dedikodusuyla mastürbasyon yapıyor, yekdiğeri de
insanların kalplerine oynadığı halde, sadece onların hayalleriyle
meşgul.

Kişilerin bazısı da neye oynadığını bilmeden yaşıyor. İşin derinlerinde,
en anlamsız görüneninden, en ulvi olanına kadar hayatın temelinde böyle
bir kumar var, ancak kimileri de aldıkları biletin üstünde ne yazdığını
bile bilmeden oynuyorlar.

Tuhafı şu: Ne olursa olsun, hayat felsefesi adına oynadığımız kumarın
tercihini genelde ufak sebepler belirliyor. Kendim de dahil kimsede, ben
hayatımın bahsini şu şu sebeplerle seçtim diyen bir murakabe hali
görmedim. Ufak tefek sebepler, çocukken yazılan, söylenen, sevilen,
karşılaşılan bir şeyler...

Kendimizi *ne* sanıyoruz, halbuki *ne* sanmamıza sebep olan şey ne kadar
küçük.

Lisan
=====

Aldım, Berdim, Ben Seni Yendim
------------------------------

Bir yerde Türkçe'ye *ber* diye bir kök uydurup, bunu İngilizce *compute*
fiilinin karşılığı olarak kullanmayı öneren bir yazı okudum.

*Compute*, hesaplama anlamındaki *calculate* kelimesinde farklıymış,
*computation*, *Computer Science* gibi kelimelerin *bilgisayar* dan yola
çıkarak oluşturulmasının zor olduğunu, Türkçe'deki çoğu kök gibi *bil*
kökünün de halihazırda çok yüklenmiş olduğunu iddia ediyor. *Ber* bir
kök olursa, *Computer Science* Berbilim, *computation* berimleme,
*computer* da bergeç oluyormuş.

Düşüncelerin bazılarında haklı olmakla beraber, *bilgisayar sadece bilgi
saymaz* gibi iddiaların, *computer da sadece compute etmez* gibi
laflarla savuşturulabileceğini düşünüyorum. Yine de yazının anafikrinin,
Türkçe'nin bilim dilini karşılama kapasitesinin yüksek olmadığı tezinin
doğru olduğunu düşünüyorum.

TDK, artık göndermemeleri için yalvardığım halde beni *günde iki söz*
elektronik postalarıyla aydınlatmaya devam ediyor. Dikkatimi çeken,
karşılık olarak sundukları kelimelerin çok zaman başka anlamlarının da
olması. Yabancı (ve yerli) kelimelere karşılık bulurken buna hiç dikkat
etmiyorlar. *Antet*e *başlık* diyor TDK ama, *başlık aynı zamanda
antetten başka bir şeydir* demiyor. Çünkü bunu derse, aslında
yaptıklarının dili yozlaştırmak olduğu, anlam farklarını yok ettikleri
ortaya çıkacak. *Karşılık buluyoruz, Türkçe konuşuyoruz* diye, seksen
senedir sözkırımdan geçirdikleri Türkçe'yi düşünce üretmeye yaramayacak
hale getirdiklerinin farkında değiller.

Bir Türk gibi düşünmenin aynı zamanda (inansak da, inanmasak da) bir
Müslüman gibi düşünmek olduğunu, bin senedir Anadolu'da olmamızın
sebebinin İslam olduğunu söyleyen tarihimizi bile bile reddedip,
*dilimizi Arapça ve Farsça'nın boyunduruğundan kurtaralım* derken
aslında bugünkü cerahat kültürünü inşa ettiğimizin farkında değil miydik
acaba?

*Q* harfinin şeklinin beğenilmediği için alfabeye alınmadığı, bin
senelik kelimelerin, kelime ilişkilerinin, etimolojinin yok edildiği bir
dil devrimi yaşadık ve bu yanlıştı. Atatürk yanlış yaptığını gördüğünde
geri adım atabilecek kadar akıllı bir adamdı, takipçisi olduğunu
söyleyenlerse maşallah kazık gibi. İyi bir askerin aynı zamanda iyi bir
dilci de olması gerektiğine ancak bizim memlekette inanılırdı zaten,
Türkmenbaşı ay isimlerini değiştirdi diye gülenlerin, dildeki kelimeleri
değiştirmeye çalışmaya toz kondurmamaları da ancak bizim memlekette
olabilirdi. Napoleon Fransız dilinde devrim yapmaya kalksa herhalde
çarmıha gererlerdi, Fransız devrimi ay isimlerini ve takvimi bile
değiştirmiş, bir tek dile dokunmamıştı. Bugün, isteyenler varsa da,
öğretilmesi zor ve anlamsız derecede karışık İngiliz imlasını
değiştirmeye herhalde kimsenin gücü yetmez. Yine de Türkçe'de hala
insanlar kafayı kilit noktalarda eser miktarda kalmış kadim kelimelerin
kullanılmasına takabiliyor.

Sıkıysa *köy* (Farsça), *zaman* (Arapça), *örnek* (Ermenice), *sınır*
(Rumca) kelimelerine karşılık bulun demek lazım. Sırf İslam kokuyor diye
katledildi *hususi*, *misal*, *saik*, *eser* ve Türkçe'yi bir
imparatorluk dili yapan kelimeleri. Babanzade Ahmet Naim Bey'in
1920\'lerdeki çalışmalarında bugün karşılığını uydurmak zorunda
kaldığımız bir çok felsefi kavramın karşılıkları Arapça kaynaklı olarak
verilmişti ve TDK'ya sorsanız *uyum* diyeceği Fransızca *concordance*
için *tevafuk*, Mantık Terimleri Sözlüğünde *tümel-evetleme* diye geçen
Fransızca *conjonction* için *rabıta* karşılıkları sunulmuştu.

Bir de estetik tarafı var. Uydurulan kelimelerin kulak tırmalamasına
özellikle gayret ediliyor gibi. *Eser* yerine *çaput* der gibi *yapıt*,
Türkçe'de *z* sesinden sonra *c* gelmesi uygun olmadığı halde *sözcük*
(ki ben bunu genelde *sözjük* diye telaffuz ettiğimi veya z ile c
arasında durakladığımı farkettim), *desen* diye bir karşılığı olduğu
halde *pattern* için *örüntü*\... Kelimeyi bilmeyen bir adama gidip
*örüntü oğlu örüntü* deseniz, gözünüzün üstüne yumruğu yersiniz
herhalde, o kadar kötü duruyor.

Bu millet Arapça diye *ve* yi kullanmak istemeyen ve onun yerine *ile*
ile ilenen adamlar tanıdı. İlkokul talebesi bile bilir, *ile* ile *ve*
farklı bağlaçlardır. *Ahmet ile Ayşe ve Mehmet ile Fatma sokakta
karşılaştılar.* örneği yeterlidir bunun için ama değiştirmeyi düşünmek
için *büyük edebiyatçı* olmak gerekiyor sanırım...

Kelime yapmaya, *compute* için *bermek* demeye karşı değilim, Dil
Kurumu'nun çoğu karşılığından daha iyi bu. Tutarsa ben de kullanırım,
mesele anlaşmaktır. Yine de bu uydurma faaliyetinin Türkçe'yi tüm
kaynaklarıyla öğrendikten ve estetik açıdan şiir yazdıktan sonra olması
gerektiğine inanırım. Türkçe'de kullanılmış, kullananların anladığı
herhangi bir kelime Türkçe'dir. Türklerin konuştuğu dile Türkçe denir ve
cahilin birisi kalkıp, aslında *şebeke* diye karşılanması gereken
*network* için *ağ* diye bir karşılık buldu diye, *network* diyenlere
çemkirmem. Sonra *web* kullanan adamlara da *ağ* kullanın demek gerekir,
*Internet* için de *genelev* der gibi *Genel Ağ* derler (aslında uymuş,
düşününce, bu kadar pornoya *genel ağ*). Sonra da biri kalkar neden
bunların hepsi *ağ* diye sorar. Ben de bacaklarının arasını ancak böyle
örtüyorlar da ondan derim.

Neden, Niçin, Niye
------------------

Bu üçü arasında ayrım yapan kimse yok gördüğüm kadarıyla. Hiç bir yerde
okumadım en azından. Böyle inceliklere girecek halimiz yok lisanımızda.
Millet dil deyince imlaya ve yabancı kelimelere kafayı takmış, edat ve
bağlaç de\'yi ayrı yazar, mağazaların tabelalarını halledersek dili
kurtaracağız.

*Neden* kelimesini *sebep* anlamında isim olarak kullanan başka millet
olmadığını söylüyordu Necip Fazıl, İngilizlerin *why* kelimesini *cause*
veya *reason* yerine kullanmalarına şahit olduğum (ve zaten huyu olduğu)
için abarttığını düşünüyorum. Yine de kullanımımda *neden\'i* soruya
saklayıp, *sebep*, *saik* ve *amil* hakkında konuşmayı tercih ederim.
Sırf Arapça diye, bu üç kelimeyi nüanslarıyla beraber mezara gönderen ve
bugün bu yazıyı okuyan normal bir okurun mesela *saik* için sözlüğe
bakmasına sebep olan adamların, aynı zamanda dilin öldüğünden şikayet
etmeleri trajikomik. Kendi eliyle kendi dilini katleden başka bir millet
var mı acaba?

Neyse de, ben bir lüzumsuzluk yapıp Türkçe'de sebep sormak için
kullanılan bu üç zarfın anlamlarının birbirlerinden farklı olması
gerektiğini söyleyeceğim. Etimolojik olarak birinin *ne + \[ablatif
eki\] den* diğerinin *ne + için*, sonuncusunun da *ne + \[datif eki\]
ye* olması gerekir.

Türkçe'de *-den* ekinin sebep anlatırken geçmişe dönük bir kurgusu var.
*Evden geliyorum* derken, geçmişteki bir duruma gönderme yapıyoruz. *Eve
gidiyorum* da, gelecekteki bir durumu anlatıyor. Şimdi bu ikisinden yola
çıkıp, *neden* diye sorduğumda geçmişteki olayları, *niye* diye
sorduğumda da gelecekteki olayları sorgulamam gerektiğini düşünüyorum.
*Yumurtayı neden kırdın? Zaten çatlamıştı.*, *Yumurtayı niye kırdın? Kek
yapacağım.* gibi.

*Niçin* ise daha genel bir ifade gibi görünüyor. Yine de buradaki eksen
zamandan ziyade, amaç. *Niye* de bir insana amaç sormak için
kullanılabilir, yine de *niçin\'in* hatırlattığı kadar büyük bir asli
sebep hatırlatmıyor bana. *Yumurtayı niye kırdın? Kek yapacağım* da,
yumurtanın kekte oynadığı rolle *yumurtayı niçin kırdın? Kek yapacağım*
daki rol birbirinden farklı gibi. Yine de bu tartışmaya açık. *Neden* ve
*niçin* sorgulanan fiilde amaç olup olmaması konusunda ince bir fark
yaratırken, *neden* ve *niye* zaman ekseninde bir fark yaratıyor.

Bunların kimse için pek anlamı olmadığının farkındayım. Bu ayrımı bu
şekilde yapmak da zaten zor, çünkü zamanımızda hemen hemen bütün sebep
sorularında *neden* kullanıyoruz ve *niçin* de kullanıldığı zaman bunun
eşanlamlısı gibi kullanılıyor. Türklerin olaylar arasındaki illiyetle
bağı bu kadar zayıflamışken, böyle şeylerle uğraşmak ancak bir hobi
olabiliyor.

Öztürkçeleştirme
----------------

Dilinden kelime *atan* başka millet var mıdır bilmiyorum. Kelimeleri
idam eden.

Bu mesele sadece bir estetik meselesi değil. Nasıl olup da bir insanın
*şu kelimeleri kullanmayalım* diyebildiğine şaşıyorum. İnsanın
annesinden öğrendiği bazı kelimeleri kullanmaması... Hem annesine, hem
diline ihanet.

*Efendim, bu kelimeler Arapça, Farsça; biz artık modern bir ulus
olacağız, onun için bunları kullanmıyoruz.*

Demek Arapların ve Fârisilerin modern olmak gibi bir şansları asla yok.
Hani adamların kelimelerinin bile böyle modernlikten uzaklaştırmak gibi
bir etkisi varsa, Allah bilir kendileri ne haldedirler.

*Dili özleştirelim* diyenlerin iyi niyetli olduklarını kabul ediyorum.
Güzel bir *plan*: eski kelimeleri ve eski zamanları atıp, kendimize yeni
bir medeniyet ve yeni bir dil kuracağız. Dilimizdeki bukağıları
çözeceğiz, düşüncemizi kendi kültürlerine bağlayan Arapların ve
Fârisilerin etkisinden kurtulacağız. Modern düşünen, modern bir ulus
olacağız.

Lakin çalışması mümkün değildi ve çalışmadı. Bilimsel değildi, dilin
tabiatına uygun değildi. Kelimeleri katlederek anlamı ve düşünceyi
geliştiremezsiniz. Yeni kelime yapın, bunların bazısı eski kelimelerin
yerini alsın; bu zaten kendi kendine gelişen bir süreçtir, diller böyle
yaşar. Yine de, bu kelimelere bir husumet, bir düşmanlık geliştirerek
olmaz. Hayatı daha iyi anlatan kelimeler yaparsanız, insanlar onu
kullanırlar. Yaptığımız ise, hayatı dil aracılığıyla anlatılır olmaktan
çıkarmaktı.

Sonunda ruhsuz ve neşesiz kaldık.

Yoğurdu Türkler Buldu
---------------------

Sanki kimya laboratuvarında sabahlayıp bulmuşlar gibi bir cümle. Yoğurdu
Türkler buldu. Aferin Türklere, ah şu çılgın Türkler.

Kadim Türkçe Arapça'dan *keşif* ve *icat* diye iki kelime almıştı.
Yoğurt bir icat değil, bir keşifmiş gibi.

Şimdiki lisanda *bulmak* deyince her ikisini de karşılıyoruz. Amerika'yı
kim buldu? Bilmemkim. Ampülü kim buldu? Falanca.

İcatla keşif arasındaki farkı bulamamış Türklerin, yoğurdu bulmuş
olmaları büyük talih doğrusu.

Küreselleşmek
-------------

Küreselleşmek dendiğinde aklıma şişmanlamak gibi bir şey geliyor.
İngilizce globe küre demektir, evet, ancak biz küreyi, dünya anlamında
kullanmayız. Öyle bir telmihi yoktur kürenin. Mesele zihinlerde anlam
uyandırmak değil de, *karşılık getirmek* olunca, milliyet (ve belki
ırkçılık) kaygısı, dilin amacı olması gereken anlaşmak kaygısını
bastırınca, böyle oluyor.

Türkçe\'nin Osmanlı bakiyesinden kelimelerini kullanmaya düşmanlık
tıknefes ve çirkin kelimelere sebep oluyor. Devellioğlu lügatinde
\'cihan\'la başlayan kısa bir arama, bana cihanşumûl gibi ilk okuduğumda
anladığım ve geometrik değil, sosyal bir anlamı olan bir kelime verdi.
Kimse de cihanşumûl deyince, *göbeği küre gibi olmuş* anlamaz ve bunu
uydurmadım, uydurmak zorunda kalmadım, sözlükten aldım.
