Dine Karşı Din -- Ali Şeriati (Alıntılar)
=========================================

:date: 2015-11-17 20:53:06 +0200

.. :author: Emin Reşah
.. :date: Sun Nov 15 23:12:25 EET 2015 
.. :dp: 13272 

Kitap İngilizce'de *True Scotsman Fallacy* diye geçen bir safsataya çok güzel
örnek olmuş. Önce kafasından bir *İslam* tanımlayıp, sonra İslam'ın kafasındaki
*İslama* uymayan taraflarını *zaten o İslam değil, bilakis onun muhalifi* diye
dışarıda bırakınca, *Dine Karşı Din* elde etmiş oluyorsun. *Öz Hakiki İslam
benim dediğimdir, bunun dışındakiler sonradan eklenmiş küfür dininin
sokuşturmalarıdır. Benim dediğim Öz Hakiki İslam'dır* diye özetlenebilirmiş
kitap.

Memlekette Şeriati'den okuduklarının suyunu arak göçek *fikir* diye satan
adamlar var ama, kusura bakmasınlar, çok sırıtıyor. Şiiliğin getirdiği bu
*karşıyım karşı her şeye karşı* kafasının da etkisi, dünyaya doğru bir bakış
geliştirmesini bekleyemiyorum. Hazretin okuduğum bütün kitapları böyle *karşıyım
karşı* kitaplarıydı. İran Devrimi'ni görüp, bugünlere kadar yaşasaydı,
muhtemelen rejimlerinin şimdiki haline de karşı gelirdi.

------

Alexis Carrel’in söylediği gibi: “Tarihteki bütün toplumlarda, dinî bir yapı her
zaman var olagelmiştir.” (s. 2)

------

bugün anladığımız gibi "küfr" kelimesi, doğaüstü bir kudrete, ahirete, gayba ve
evrende bir veya birden çok tanrıya inanmamak anlamında değildir. Çünkü bütün
insanlar, esaslara inanma konusunda müttefiktirler. (s. 3)

------

İslâm’da, kadim metinlerde, hiçbir tarih kitabında ve hiçbir dinde "küfr"
kelimesi dinsizlik anlamında kullanılmamaktadır. Zira dinsizlik denilen durum
hiçbir zaman var olmamıştır. (s. 4)

------

bu iki din, o kadar birbirinden farklıdır ki, biri için geçerli olan bir
özellik, diğeri için kesinlikle geçerli değildir. (s. 5)

------

insanın kalbinde var olan bir dinî hakikatin üstünü çeşitli sebeplerle, cehalet,
garaz ve çıkarcılıktan bir örtü kaplar ki, bu hale küfr denir. (s. 5)

------

küfr, dinin yok edilmesi ve dinsizlik demek değil, o dinî hakikatin yerine başka
bir dinin ikame edilmesi demektir. (s. 6)

------

Müşrikler, tanrıya inanmayanlar değil, birden çok tanrıya inanan ve tapan
kimselerdir. Öyleyse onları, dinî inançları ve duyarlılıkları olmayan kimseler
olarak nitelendirmek mümkün değildir. (s. 6)

------

Putperestlik, şirkin anlamdaşı değil, onun çeşitlerinden biridir. Şirk, insanın,
tarih boyunca gördüğü genel bir din iken putperestlik, tarihin bir döneminde
ortaya çıkmış olan şirk şekillerinden biridir. (s. 6)

------

Tevhid dininin özelliklerinden biri, inkılabî olması; şirk dininin
özelliklerinden biri de muhafazakâr ve saptırıcı olmasıdır. (s. 12)

------

İnkılabî olan tevhid dini, mevcudu, olduğu gibi benimsemez ama ona ilgisiz de
kalmaz. Peygamberlerin tümüne bir bakın, saf ve hiçbir değişikliğe uğramamış
olan ilk çıkışlarında hepsinin yaptığı ilk iş, mevcut tuğyana ve kötülüğe karşı
çıkmaları ve Allah’ın kanunlarının tecellisi olan kâinattaki kanunlara itaat
etmeye çağrıda bulunmalarıdır. (s. 12)

------

Musa’nın mücadelesi, Kıptî ırkının üstünlüğüne dayanan ırkçılığa ve bir ırkın,
diğer ırkın esareti ve zilleti altında yaşamasına karşı çıkmaktı. (s. 12)

------

bugün ‘emr-i bi’l-ma’rûf ve nehy-i ani’l-münker’i öyle bir şekilde uygulamaya
çalışıyoruz ki, bu uygulamanın bizzat kendisi münkerdir. (s. 13)

------

Avrupa’da, toprağın % 75’inden fazlasının keşişlerin elinde olduğu dönemler
olmuştur. Sasanîler döneminde ise, Zerdüştî din adamları ve mabetlerinin
tasarrufu altındaki toprak, çiftçilerin elindeki topraktan daha çoktu. (s. 15)

------

Şirk dininin temeli, bir grup insanı zenginleştiren, diğerlerini ise fakir
bırakan ekonomik anlayıştır. (s. 15)

------

1-İnsanlara, egemen güç ve aileler sayısınca tanrı inancını aşılayarak…
2-Kendine mensup olan egemen sınıfa, alt tabakadaki insanlara karşı imtiyazlar
sağlamak ve bu imtiyazları tarih boyunca muhafaza etmek suretiyle… (s. 15)

------

Ne zaman ki peygamberler, muzaffer olmuşlar ve şirk dinine diz çöktürmüşlerse,
şirk dini, tevhid dininin takipçileri arasında gizli bir şekilde varlığını
sürdürmeye devam etmiştir. Mesela Musa’ya (a.s) ve onun davasına karşı çıkan
Bel’am-i Ba’ur, Musevî din adamları olan hahamlar ve İsa’yı (a.s) öldürmeye
teşebbüs eden Ferisiler kılığında ortaya çıkıp iş yapmıştır. (s. 16)

------

19. yüzyılda din hakkında söylenen şu sözün doğruluğunda hiçbir şüphe yoktur:
“Din, insanların, ölümden sonraki hayat ümidiyle bu dünyadaki fakirlik ve
mahrumiyete karşı tahammül edebilmeleri ve yaşadıkları her sıkıntının ve
kendilerine sunulan her durumun tanrının iradesi ile olduğuna, dolayısıyla da bu
durumu değiştirmelerinin mümkün olmadığına inanmaları için bir afyondur.” Yine
18 ve 19. yüzyıldaki bilginlerin söylediği şu sözler de doğrudur: “Din,
insanların, bilimsel gerçekler konusundaki cehaletlerinden doğmuştur.” “Din,
insanların mevhum korkularının ürünüdür.” “Din, feodal yapıdaki ayrımcılık,
sermayedarlık ve fakirlik sonucu ortaya çıkmıştır.”  Peki, bu hangi dindir? Bu
din, gizli kalmayan hemen tümüyle tarihe geçmiş olan şirk dinidir. Bu din, kimi
zaman tevhid, Musevilik, İsevîlik adlarını kullandığı gibi hilafet, Abbasîlik ve
Ehl-i beyt[17] adlarını da kullanmıştır. Aslında bunlar, tevhid, cihad ve Kur’an
kisvesi altındaki şirk dinleridir. (s. 17)

------

müşrikler, insanların, uyanmasından, okur-yazar ve bilgi sahibi olmalarından
korkarlar. İsterler ki, belli konulardaki bilgiler her zamanki gibi sabit
kalsın, (s. 18)

------

Tevrat ve İncil’in tahrif edilmemiş olan bölümlerinde ve Kur’an’ın istisnasız
hemen her yerinde insan ile Allah kelimeleri aynı çizgide zikredilmektedir. Yani
ilmî ve yaradılışa dair ayetlerde değil, sosyal, siyasî ve ekonomik meseleleri
açıklayan bütün ayetlerdeki en-nâs kelimesini kaldırıp yerine Allah kelimesini
koymak, Allah kelimesinin yerine ise en-nâs kelimesini koymak, cümlede hiçbir
değişikliğe neden olmaz.[18] Mesela “Kim Allah’a güzel bir borç verirse…” [19]
Ayetinin manası, Allah’ın ihtiyacı olduğu için Ona borç vermek demek değildir;
onun manası, “insana borç vermek” demektir. (s. 20)

------

Şianın gurur duyulacak özelliklerinden biri, orta çağda İslâm yönetimi adına
dünyaya sunulan hiçbir şeyi kabul etmemesi, sömürgeci emperyalistlere karşı
mücadeleden geri durmaması ve söz konusu yönetimleri Allah Resulü'nün hilafeti
olarak değil Kayser ile Kisra yönetimleri olarak kabul etmesidir. (s. 21)

------

Peygamberler, fertler ve toplumlar, illaki bir dine inansınlar diye de
çalışmamışlardır. Yine peygamberler, toplumda ibadeti yaygınlaştırmak için de
gelmemişlerdir; çünkü ibadet, dinî duygu, gayba ve bir tanrıya, ya da tanrılara
inanma kişilerde ve toplumlarda daima var olagelmiştir. (s. 23)

------

dehrîlik olgusu, geç dönemde ortaya çıkmış olan bir olgudur. Felsefe ve akılcı
düşüncenin gelişmesi ile birlikte nadir de olsa bazı kimseler, din ve maneviyat
konularında bazı şüpheler ortaya attılar. İşte dehrîler, bu çerçevede ortaya
çıkan kimselerdir. Demek ki dinsizlik, tarihte kelime anlamıyla hiçbir zaman var
olmamış, herhangi bir toplum oluşturmamış ve herhangi bir döneme damgasını
vurmamıştır. (s. 23)

------

Peygamber’in (s) karşısında yer alan kimseler ibadete inanmayan tanrıtanımaz
kimseler değildi; bilakis ondan daha çok tanrıya sahiptiler. Görüldüğü gibi
tartışmaya konu olan asıl mesele, din meselesi değil tanrı meselesidir. Daha
sonra gelen “Siz de benim taptığıma tapacak değilsiniz” [27] ayeti, anlam
bakımından bir önceki ayetin aynısıdır. Bu tür tekrarlarla Kur’an, önemli
meseleleri farklı boyutlarıyla tam olarak zihinlere yerleştirmeyi
amaçlamaktadır. Bundan dolayıdır ki “Ben sizin taptıklarınıza tapmam!” ayetinden
hemen sonra “Siz de benim taptığıma tapacak değilsiniz.” ayeti nazil
olmuştur. Nihayetinde sure, şöyle bir açıklama ile bitmektedir: “Sizin dininiz
size, benim dinim banadır. ”[28] Yani din, din ile savaşır. (s. 24)

------

Kur’an’a baktığımızda ilk kelimenin, Allah, son kelimenin ise en-nâs (insanlar)
kelimesi olduğunu görüyoruz. (s. 25)

------

“Mal, Allah’ındır. ”[29] İfadesi, putperestlerin iddia ettiği gibi, Allah’ın da
ihtiyaçları vardır; onun için mabede ve onun sahibine adaklar ve kurbanlar
vermek gerekir, şeklinde anlaşılmamalı. “Mal, Allah’ındır.” ifadesi, “Mal,
insanlarındır.” demektir. (s. 26)

------

Ebû Zer, Muaviye’ye “Mal, Allah’ındır.” ifadesinin, “Mal, insanlarındır.”
anlamında olduğunu dolayısıyla da malın ve servetin, imtiyazlı sınıfa değil
halka ait olduğunu öğretmiş oluyordu. Allah’ın malı, halkın malıdır; çünkü
sosyal ve ekonomik konularda Allah ile halk / nâs aynı saftadırlar. Bundan
dolayıdır ki, “İnsanlar, Allah’ın ailesidir (ıyâl). ”[30] denmiştir. (s. 26)

------

Mele ve mütref sınıfının dini vardır. Onlar, hiçbir zaman materyalist,
egzistansiyalist ve ateist olmamışlardır ve değillerdir. Firavun dâhil hepsinin
de bir ya da birden fazla tanrısı vardır. Zaten onların nasıl bir dine sahip
oldukları da aşikâr bir durumdur. Peygamberler, onlara karşı çıkmış ve onların
dini olan şirk dinini ve Allah’a isyanı tazammun eden tağutperestliği yok etmek
için çalışmışladır. (s. 27)

------

şirk, sadece felsefî bir yorum değil, aynı zamanda statükonun muhafazası ve
savunuculuğudur. (s. 27)

------

Sosyal şirk ise putperest toplumlardaki çok sınıflılık ve çok ırklılık
demektir. Böyle bir toplumda her ırkın ve her kabilenin bir putu vardır ve
herkes kendine mahsus puta ibadet eder. (s. 27)

------

Medine toplumunun ömrü ve tarihi, insanlığın bilebildiğimiz elli bin yıllık
tarihi içinde sadece on yıldır. Bunun dışında sürekli olarak, saf ve doğru din
olan tevhid dininin perdesi altında şirk dini Medine’de hüküm sürmüştür. (s. 28)

------

“Bazen Zerdüştî din adamlarının elindeki malın oranı, bütün malların yüzde 18/20
sine ulaşıyordu.” (s. 29)

------

Ahuramazda’nın tecellisinin birer parçası olan üç ateş vardı: 1-Azerbaycan’da
bulunan Âzergeşesb ateşi 2-Sebzevar yakınlarındaki Âzerberzinmehr ateşi 3-Pars
bölgesinde bulunan Âzerıstehr ateşi (s. 30)

------

Aristo şöyle demektedir: “Dünyada asil kana sahip olan soylu aile sayısı sadece
yirmidir; bunlar da Atina aileleri olup sayıları ne azalır ne de artar.” (s. 31)

------

Bu din, şu öğütleri ile insanları uyuşturuyordu: Sizin bir sorumluluğunuz
yoktur, çünkü her ne oluyorsa tanrının iradesi ile oluyor! Yoksulluğunuzdan
şikâyet etmeyin, çünkü diğer dünyada, çektiğiniz sıkıntıların karşılığını
alacaksınız! Öyleyse bu dünyadaki eksikliklerinizden söz etmeyin, çünkü diğer
dünyada onların on misli size verilecektir! (s. 32)

------

Hz. Muhammed (s) de Hz. Ali de aynı dini tebliğ ettiler, neden biri başarılı
oldu, biri başarısız oldu? (s. 33)

------

Şirk dini, Peygamber (s) döneminde açık ve netti. Ebû Süfyan, Ebû Cehil ve Ebû
Leheb, putların kendilerine ait olduğunu, Kureyş ticaretinin devam etmesi için
Kâ’be’yi korumaları gerektiğini, Kureyş hâkimiyetinin ve ticaretinin putlara
dayalı olduğunu, dünyada ve Arap kabileleri arasındaki üstünlüklerinin,
makamlarının ve haysiyetlerinin Kâ’be’ye ve putlara bağlı olduğunu açık bir
şekilde söylüyorlardı. (s. 34)

------

Peygamber’in (s) muvaffak olmasının sebebi budur. (s. 34)

------

Hz. Ali’nin kendilerine kılıç çektiği Kureyşliler, putların değil Ka’be’nin
muhafızları idiler. Onlar mızraklarının ucuna muallakat-ı seb’ayı değil Kur’an’ı
takıyorlardı. Böyleleri ile mücadele etmek daha zordur. Bu dönemde şirk ne
yapmaktadır? Cihada gitmekte, İslâmî fetihler yapmakta, mihrabı vardır, görkemli
camiler yapmakta, bu camilerde cemaatle namaz kılmakta, Kur’an okumakta, bütün
âlimler ve kadılar kendisine tabidir ve Peygamber (s) dinin savunucusu ve
yücelteni olarak görünmektedir. Oysa içi şirktir. (s. 34)

------

Bu sınıflaşmayı kim icad etti? Bu sınıflaşmayı, “Yiyecek bir lokma ekmeğin ve
besinin yoksa, dayan, senin için cennette sofralar hazırlanacaktır!” diyenler
icad etmişlerdir. (s. 37)

------

Bir konuda tercüme yoluyla değerlendirme yapılamaz. Avrupalının, kendi dini
hakkındaki yargısı nasıldır? Avrupalı üç yüz yıl mücadele etti, çalıştı,
düşündü, inceleme yaptı, ancak Hıristiyanlığın, Avrupa’nın başına nasıl bir bela
getirdiğini anlayabildi. Avrupalılar din hakkında bir yargıda bulunuyor, biz de
hemen kabul ediyoruz; bu, bir aydının tutumu olamaz, böyle yapan aydın
olamaz. (s. 39)

------

O şöyle diyordu: “Evinde yiyeceği olmayıp da kılıcını alıp sokağa fırlamayana
şaşarım!” Sahibini söylemeden Avrupa’da bu sözü söylediğimde, bazıları bunun,
Proudhon’a[43] ait bir söz olduğunu düşündüler; çünkü Proudhon, sert
konuşmasıyla bilinir. (s. 40)

------

Kur’an’da böyle bir ifade bulunmamaktadır. Buna en yakın Kur’an ifadesi “Mülk
Allah’ındır.” (Zümer, 6;.Teğâbun, 1) ifadesidir. Müellifin, Kur’an’da bulunmayan
bir ibarenin Kur’an’da varmış gibi dile getirmesi, bir duyarlılık eksikliğini
gösterse de kötü niyete hamledilmemelidir. Bu, aşikar bir gerçek olduğu için
üzerinde durmaya değer görmüyoruz.-Çev.notu) (p. 48)


