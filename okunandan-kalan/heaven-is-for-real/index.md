---
categories: 
    - Okunandan Kalan
tags: 
    - alıntı
    - kitap
    - cennet
    - ahiret
title: Cennet Gerçekmiş
author: Emin Reşah
date: 2015-01-19 22:49:38 +0200 
expiryDate:
dp: 12967
featured_image: /images/header-67.jpg
---

Birkaç gündür bir kitap okuyorum. *Heaven is for real* isminde, üçbuçuk yaşında
bir çocuğun ameliyat esnasında *cennete gidip* gelmesini mevzu edinen bir
kitap. Hristiyan cenneti tabii. *İsa beni kucağına aldı ve şunları dedi* diye
anlatıyor çocuk, *İsa babasının yanında oturuyordu, diğer yanında da Cebrail
vardı* diyen. (Bu kitabın filmi de varmış. Bu konudan iyi bir film çıkacağını
sanmıyorum.  Seyretmeye merakım yok.)

Bir müslümanın böyle bir kitabı okuması ilginç bir tecrübe. Bir yandan her
duyduğuna şüpheyle yaklaşan tarafım, hikayenin tamamen uydurma olmasıyla
ilgileniyor. Bizim evdeki üçbuçuk yaşındaki oğlanın ne kadar hikayeci olduğunu
bildiğimden, çocuğun anne babasının hoşuna gidecek hikayeler anlattığını
düşündüm. Sonunda bunların *doğru düşünce* olmadığına, geçenlerdeki Paris
saldırısında *bir takım serserilere sakal bıraktırıp, müslüman diye adam
öldürtmüşler* diyen birinin düşüncesine benzediğine kanaat ettim. Üstünkörü
yaftalamak.

Bu kolay yolu tercih etmeyişim çocuğun gerçekten cennete gidip, İsa Mesih'le
tanışıp konuştuğuna ve geri dönüp bunu anlattığına inanmamı mı emrediyor?
Hayır. Çocuğun tecrübesi gerçek olsa da, tecrübenin gerisindekinin düşündüğü
kadar gerçek olmadığı kanaatindeyim. Bunun da birinci sebebi, olayın fazlasıyla
*bilindik* olması. Her şeyin İncil'e ve bilhassa *Yuhanna'nın Vahyi* bölümüne
fazla benzemesi.

Çocuk biraz daha farklı şeyler anlatsaydı, azıcık orijinal olsaydı, biraz daha
inanılır bulurdum. Fazlasıyla Hristiyanca bir hikayeye, Hristiyanlığın ipe sapa
gelmek hususunda *dinlerin en zayıfı* olduğunu eklerseniz, insanın pek de
inanası kalmıyor.

Velakin çocuğun tecrübesini de bir şekilde tefsir etmek lazım. Bu gibi
olayların diğer dinlerin mensuplarının da başına geldiğini ancak bir müslümanın
İsa Mesih'i burada anlatıldığı gibi görmediğine, hiçbir Budist'in
Peygamberimizi rüyasında görüp iman etmediğine, hiçbir Hristiyan'ın da Thor'la
alakalı bir *tecrübe* yaşamadığına bakarak, Ateistlerin yaptığı gibi bunların
hepsinin *yalan* olduğunu iddia etmek ve meseleyi inkarla *halletmek* mümkün.
Velakin burada *hiçbir şey olmadığını* söylemek için, inkarmetremizi hayli
yükseğe çıkarmak gerekiyor.

Burada bir *şey* var, bu tecrübeleri yaşatan bir şey, ancak o kendini
gösterdiği haliyle mevcut mu?. *Beni uzaylılar kaçırdı* diyen de, *cennete
gidip geldim* diyen de benzer bir tecrübe yaşıyor ve bunların saikini
bilmiyoruz. Bilmediğimizi bilirsek belki öğreniriz.
