=================
Alim ve Müteallim
=================

:date: 2014-11-23 02:18:14 +0200

.. :Author: Emin Reşah
.. :Date:   12838

Ebu Hanife'nin El-Alim ve'l-Müteallim diye bir kitabı var. Zor gelen
meselelerde insanların arayış içine girip girmemesiyle alakalı bir
açıklama vardı. Ebu Hanife'nin talebesine göre böyle insanlar, sele
kapılmış insana *dur, çıkma* diyen insanlardı. Ebu Hanife de bu
analojiden devamla *kendin çıkmazsan insanları nasıl çıkaracaksın?* diye
soruyor ve fıkıhta kimi takip edeceğine karar veremeyen insanların Allah
için kimi sevip, kimi buğzedeceğine de karar veremeyeceğini söylüyor.

Burada, kendi pozisyonuma dair de bir intiba aldığım için şöyle bir
cevap vermek isterim. Temel nasslar dışında bu konularla ilgili
araştırmayı değilse de, tartışmayı pek faydalı bulduğumu söyleyemem.
Sele kapıldığını düşünen insan bundan bir çıkış yolu arayacaktır. Bu
çıkış yolunu bulacağı çok kaynak ve imkan var. Zamanımız imkan
darlığından değil, fazla imkandan imtihan edildiğimiz bir zaman. Bu
sebeple zaten sele kapılması mümkün değil.

Velakin insanlar bir çıkış yolu ararken, o sele kapılmış başkalarının
başını tekmelemeye, onları basamak gibi kullanıp çıkmaya, onları
birbirine bağlayıp sal yaparak üstünde tepinmeye çalışıyor. Ufak
meselelerdeki sürtüşmeler o meselelerin boyutunu aşıyor.

İnsan neyi bilip neyi bilmediklerini çok çabuk unutan bir varlık. Kendi
mantığı ve aklıyla vardığı düşünceye, nass gibi sarılanı çok görüyoruz.
Başkalarının farklı hükümlerinde de hikmet olabileceğini kavramıyor.

Ebu Hanife'nin *başkaları da doğru olabilir* diyenlere dair söylediği de
ilginç: Diyelim bir top beyaz kumaş getirilmiş olsun, birinci adam
kırmızı, ikinci adam sarı, üçüncü adam mavi demiş olsun bu kumaşa.
Dördüncüsü *bu kumaş beyazdır, ancak diğerlerinin gördüğü de doğru
olabilir* desin. Dördüncünün yaptığı doğru mudur diye soruyor Ebu
Hanife.

Bu örnekte doğru değildir velakin dini meseleler bir kumaşın rengi gibi
zahir olmayabilir. Hepimiz iç içe labirent gibi sokaklarda şehrin
merkezindeki hakikat sarayına varmaya çalışan insanlarız. Bu arada
bazılarımız bazı kavşaklarda sağa dönüyor, bazıları sola. Sağa dönen
adama, sola dönen hakkında soru sorduğunuzda, *ben saraya bu yoldan
gidileceğini düşünüyorum ama belki o yol da doğrudur* diyebilir. Kimse
bulunduğu sokak arasında veya hatta saraya ulaşmış olsa bile orada,
sarayın tek bir yolu olduğundan emin olamaz. Kendimi de bu durumda
görüyorum. Önümüzdeki meseleler bir kumaşın rengi gibi açık olduğunda,
susmak da, hataya müsamaha etmek de doğru değildir, ancak her dini
meselenin böyle açık olduğunu iddia etmek zor.

İktibas
-------

Az amelle ilim, çok amelle birlikte olan cehaletten daha hayırlıdır. (s.
17)

--------------

Onların hâlini, büyük ve suyu bol bir nehirde çıkış yerini bilmediği
için boğulacak olan kimseye, bir başkasının "Yerinde dur, sakın çıkış
yeri arama," demesine benzettim. (s. 18)

--------------

"evet, ben onların durumunda olsaydım, onlar için mümkün olan benim için
de mümkün olurdu." (s. 18)

--------------

İkincisi; senden başkaları için olduğu gibi senin için de çıkış yolunu
bilmeyeceğin bir şüphe durumunun ortaya çıkmasıdır. (s. 19)

--------------

Üçüncüsü ise; hatalıyı isabetliden ayıramadığın için. kimi Allah için
seveceksin kime Allah için buğzedeceksin? (s. 19)

--------------

bu sınıfa giren insanlar; "Biz biliyoruz ki zina eden kimse kâfir
değildir. Fakat zina edenin zina fiili, kendisinden elbisenin
çıkarılması gibi imân özelliğini de giderir, görüşündeki kimselerin
kanaatlerinin de doğru olması mümkündür, biz onları yalanlayamayız,"
derler. (s. 19)

--------------

Biz şüphesiz biliyoruz ki, Hz. Peygamber bir âyeti iki nevi tefsir
etmemiştir. Kur'ân-ı Kerim'in nâsih olan âyetini herkes için nâsih,
mensuh olanını da herkes için mensuh olarak tefsir etmiştir. (s. 20)

--------------

Eğer Allah'ın bütün emrettiklerini yapmak ve bütün nehyettiklerinden
kaçınmak din olsa idi; bu durumda Allah'ın emrettiklerinden herhangi
birini terkeden yahut nehyettiklerinden herhangi bir şeyi işleyen kimse,
Allah'ın dinini terketmiş ve kâfir olmuş olurdu. (s. 22)

--------------

Borçlu önce borcunu kabul eder, sonra da öder. Önce ödeyip, sonra da
borcunu kabul etmez. (s. 23)

--------------

Allah'ı ve Allah katından gelen şeyleri kalb ve lisanı ile tasdik eden
kimse Allah katında ve insanlar yanında mü'mindir. Lisanıyla tasdik,
kalbi ile tekzib eden kimse, Allah katında kâfir, insanlara göre ise
mü'min olur. Çünkü insanlar onun kalbinde olanı bilmezler. İkrar ve
şehadetinden dolayı onu mü'min diye isimlendirmeleri gerekir. (s. 23)

--------------

iddia ediyoruz ki, bizim îmanımız, meleklerin îmanı gibidir. Çünkü biz,
meleklerin görüp inandıkları, Allah'ın akıllara hayret veren âyetlerinin
hepsine görmediğimiz halde tamamen îman etmiş bulunuyoruz. (s. 25)

--------------

Bundan dolayı şehadet ehli olan bir müslüman hangi günahı işlerse
işlesin, Allah, kitaplar ve resuller konusunda şüpheye düşmez. (s. 26)

--------------

[K]ıyas, hakkını bulmak isteyenin aradığı hakkı ortaya koyar. Kıyas, hak
sahibinin iddia ettiği hakka ulaşmasında âdil şahitler gibidir. Eğer
cahiller hakkı inkâr etmeselerdi, âlimler kıyas ve mukayese külfetine
girmeyeceklerdi. (s. 27)

--------------

Biz de peygamberlerin îman ettikleri her şeye îman ettik. Fakat bunun
ötesinde, îman ve bütün ibâdetlerin sevabı hususunda onların bize
üstünlükleri vardır. (s. 27)

--------------

Ehl-i kıbleden günahkâr olanların herhangi biri için şirkten maada
işlediği günahlar hususunda, Allah onu mutlaka cezalandıracaktır,
şeklinde şehadette bulunmam. (s. 28)

--------------

Büyük günahların hepsini, yahut affolunacak kusurların tamamını
bilmiyorum. Zîra bilmiyorum amma, Allah'ın şirkten başka bütün günahları
affetmesi mümkündür. Çünkü "Şüphesiz Allah kendisine şirk koşulmasın
affetmez. Onun ötesinde dilediği kimselerin günahlarım
affeder."(en-Nisa,48)buyurmaktadır. (s. 28)

--------------

Allah'a şirk koşmak ötesindeki günahlar iki kısıra ayrılır. Kul bu iki
kısım günahtan hangisini işlerse işlesin, onun affı için dua etmek daha
iyidir. Fakat ona beddua etsen de günahkâr olmazsın. Bu, sana karşı bir
kötülük işleyen kimseye, beddua etmek yerine affetmenin daha iyi olması
gibidir. (s. 30)

--------------

çocuk babasını sever, fakat bazan da ona âsi olur. Mü'min de böyledir,
her ne kadar isyan etse de, Allah ona her şeyden daha sevgilidir. (s.
32)

--------------

Allah'ı bilen ve fakat Hz. Muhammed'i inkâr eden kimsenin, Allah'ı inkâr
ettiğine, Hz. Muhammed'i inkârı ile istidlal ederiz. (s. 34)

--------------

Allah'ın birliğini kabul ve Hz. Muhammed'e îman ettiğini belirten kimse,
Hz. Peygamber için "O bir a'râbî idi veya fakirdi," şeklinde bir ayıp ve
kusur ortaya koyma çabası içinde bulunmaz. (s. 35)

--------------

Allah'ı bildiğini iddia eden ve fakat Allah'ın çocuk edindiğini iddia
etmek isteyen kimsenin durumu nedir? (s. 35)

Bu sualin şıklarından biri veya diğeri mümkün olmaz. Mesele, tek bir
meseledir. (s. 35)

--------------

Diğer bir kısım insanları da, mü'minlerin şekil ve kıyafetleriyle izhar
etmeyip, kâfirlere-ait şeklî özellikleri gösterdikleri için kâfir diye
isimlendiririz. Muhtemelen bunlar, Allah'a imanları ve bizim bilgimizin
dışında namaz kılmak gibi bir durumları varsa, Allah katında mü'min
olabilirler. (s. 37)

--------------

Allah, "Bilmediğin şeyin peşine düşme, çünkü kulak, göz ve kalp,
bunların hepsi bundan mes'uldür."(el-İsra,36) buyurur. Yani, gerçek
olarak bilmediğini söyleme, demektir. (s. 38)

--------------

hasım olan bu iki tarafın birbiri için şehâdetleri caiz değildir, Bu
takdirde birbirini öldürmekten dolayı her iki tarafın da, isabetli
olmadıklarını bilmen gerekir. (s. 39)

--------------

Allah; Kur'ân-ı Kerîm'de "Zina eden kadın ve erkek.."(en-Nur,2) âyetinde
zâni ve zâniyeden iman vasfını nefyetmemiştir. (s. 41)

--------------

Kur'ân-ı Kerîm'in hilafına, Hz. Peygamber'den hadis nakleden herhangi
bir kimseyi reddetmek, Hz. Peygamber'i reddetmek veya tekzip etmek demek
değildir. (s. 41)

--------------

Yüce Allah "Sadakalarınızı, başa kakma ve eza vermek suretiyle iptal
etmeyin."8el-Bakara,264) (s. 43)

--------------

Benim kâfir olduğuma şehâdet eden kimse bana göre yalancıdır. Onun benim
hakkımda yalan söylemesi, benim de onun hakkında yalan söylememi helâl
kılmaz. (s. 44)

--------------

"Ben Allah'tan ve Allah'ın dininden ilgimi kesmiyorum, fakat senin dinin
ile ilgimi kesiyorum. Çünkü senin dinin, Allah'ı inkârdır, senin
taptığından ilgimi kesiyorum, zîra sen şeytana tapıyorsun." derse ona
kâfir demem, çünkü o, beni tekzip etmektedir. (s. 45)

--------------

onlar üç yahut iki ilâh tavsif ediyorlar, tavsif ettiklerine de ibâdet
ediyorlar. Oysaki sen, bir olan Allah'ı tavsif ediyorsun. O halde senin
ibâdet ettiğin ma'budun, onların ibâdet ettiklerinden başkadır. Onların
ma'budu da, senin ibâdet ettiğinden başkasıdır. (s. 50)

--------------

Eğer Allah'ı bilmek, peygamberler vasıtasıyla olsaydı, insanlara
marifetullah nimetini ihsan etmek, Allah'tan değil, peygamberlerden
olurdu. (s. 51)
