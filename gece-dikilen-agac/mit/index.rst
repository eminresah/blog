Mit
===

:date: 2014-11-23 03:41:51 +0200

İnsanın mite ihtiyacı var. Kendine anlam verebilmesi için bir hikayede
yer alması gerekiyor. *Sıkıcı* hayatından bir parça değil, ona önemli
bir hikayenin parçası olduğunu anlatmalı.

*Kimse otuz kuruş için hayatını ortaya koymaz* demiş Napoleon, *onlara
uğruna ölebilecekleri bir sebep vermelisiniz.*

İnsanların garip, hiç olmayacak, azıcık düşünüldüğünde musluğun altına
tutulmuş tuz gibi eriyecek iddiaları bu kadar fazla tekrar etmelerinin
sebebi kendilerini bir hikayenin parçası olarak görebilmeleri.
İnsanların *inanç alanı* diyerek birbirlerine tanıdıkları hakların
sebebi de bu olmalı. Hepimiz bir şeylere inanıyoruz. Çoğunun fazla
incelendiğinde boş olduğunun farkındayız velakin onlara inanmaya
*mahkumuz*. Yoksa hayatımız çözülüverecek ve *bedavadan* edindiğimiz
mutluluk yok olacak.

*Laiklik* dediğimiz şeyi de böyle tarif etmek daha doğru olabilir,
neticede bugün Atatürkçüler de dindarların sarılması gibi sarılıyor
hikayeye. *Dileyenin dilediği hikayeye inanma hakkı vardır, ancak bu
hikayelere bakarak toplumu yönetemez* bence yapılmaya çalışılan laiklik
tariflerinden daha geniş ve anlamlı.

Hikaye deyince yanlış anlaşılmasın, bunların *tanım itibariyle yanlış*
olmaları şart değil. Genelde yanlıştır ancak doğru da olabilirler.
Önemli olan insanların günlük hayatlarının dışında ve bu hayatlarına
aslında olmayan bir anlam katıyor olması.

İnsanların mitlerine dokunmayı sevmiyorum. Boş yere üzüntü.
