---
title: Yazar Pozu
date: 2014-11-23 03:41:51 +0200
---

Zamanımızda bir yazarın olmazsa olmaz özelliği *kafası dolu* ve *pek
düşünceli* pozu verebilmesidir. Fotoğrafında yazıyor gibi durmayan, çok
önemli çileler çekmiş gibi görünmeyen insanın yazar olma ihtimali hemen
hemen yoktur.

Yazarlarında bile görsellik arayan bir çağdayız. Fotoğraf icad edilmeden
önce daha rahattı, sadece yazmak yetiyordu, artık yeterince iyi olmak
için bir de yazara benzemek gerekiyor.

Yakışıklı veya güzel olmak kadar yeknesak bir duruş değil Allahtan,
Yazar Pozu daha geniş bir yelpazede ifade buluyor, genelde yarım
tebessüm, uzaklara dalmış bakışlar, erkeklerde sakal ve dağıtılmış gibi
yapılmış saç, kadınlarda yataktan kalkmış gibi değil ama sanki güzelliğe
önem vermiyormuş gibi ölçülü pejmürdelik, mümkünse gözlük, kazak veya
hırka…

Ticarileşmiş tüm sanatlarda olduğu gibi *yazarlık* sanatında da kendini
*satmak* icap ediyor. Aptal duruşlu bir adamın yazdığı yazıda aptallık
bulmak, *varoluşun entelektüel yükü altında eziliyormuş gibi duran* bir
adamınkinden daha zor. Birincisi saçmalasa aptallığına, ikincisi
saçmalasa hikmet denizinden içtiği şerbete yoruyoruz.

Görselleştirmediği sürece insanın düşünce sahibini anlayamayışı bu
konulardaki acemiliğini gösteriyor. Poz satmayı bilmeyen veya bu oyunu
oynamak istemeyenin yazdığıyla, insanlığın tüm dertlerine çare de olsa,
kimse ilgilenmiyor.
