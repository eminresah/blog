Otodidakt
=========

:date: 2014-11-23 03:41:51 +0200

Aklıma Cündioğlu geliyor otodidakt deyince, hayır, hayır, böyle
düşünmemeliyim.

Ne demek bu? Kendi kendine okumuş adam demek, bilgisi formel bir
eğitimden çok kendi okumalarına dayanan kişi.

Neden pek de makbul sayılmıyor? Bilhassa akademisyenlerin *otodidakt’a*
bakışları hayli burun eğrilten cinsten.

Bunun sebebini bilmiyorum. Akademisyenimsi işlerle uğraşırken de
bilmiyordum ancak otodidaktın her daim kendi bilgisine atıf yapmak, her
daim o konu hakkında neler bildiğini göstermeye çalışmak gibi bir
problemi mevcut. Çok defa ayrıntılarla uğraşır büyük resme boya olmaya
çalışmak yerine cebinde taşıyabileceği pastel boyalarla sağı solu boyar.
Bu kötü bir şey değil gerçekte. Yine de herhangi bir derecesi olan veya
kendi alanında yeterince ihtiram gören bir insanın tavrı da değil.

İnsanın *okudukça gelişen cehaleti* onda bir tevazu yaratır.
Üniversiteye giren öğrencinin ilk sene *profesör* gibi hissetmesi ama
mezun olurken kendini natamam görmesi gibi bir duygu. Otodidaktta bu
taraf gelişmez, kendini besleyen bir adam olduğu için, karnı şiştikçe ne
kadar çok bildiğini düşünür. Bu da ister istemez bir kendini gösterme
hevesi yaratır.

Yazısını tanımak kolaydır. Alakalı alakasız referanslar, *bak ben
falancayı da okudum* anlamına gelen göndermeler bol görülür. Aslında
hepimiz biliyoruz, birini *okumuş gibi yapmak* pek de zor bir şey
değildir) Bir de karnını yazı yazarak doyuran cinsten bir adamsa, ister
istemez etrafında bir hale, bir hayran kitlesi oluşturmak zorundadır:
Büyük fikir adamı olacak, bu sayede ünü artacaktır.

Adam kabız olsa bir şekilde fikri sıkıntıya bağlamak, ishal olsa
veludluğuna yormak gerekir.

Bunlar, dediğim gibi, gerçekte kötü şeyler değil; *entelektüel*
dediğimiz adam gerçekte zaten nihai ürünü *ego* olan bir makinadır. Ha
kendi okumuş, ha başkası okutmuş, neticede entelektüelin asıl ürünü ego,
yan ürünü de laftır. Otodidakt da laflarını çeşitli soslarla bulayıp
*ürün farklılaştırması* yapmak zorunda kalan entelektüeldir.

Ben de tamamen mesleğim dışında kalan konularla ilgili yazdığım için
otodidakt sayılırım. Yine de okuduğum hemen her şeyi unuttuğumu
düşünürsek o kadar da talihsiz bir vak’a değilim. Zaten kendimi giderek
normal bir insana dönüşüyor buluyorum, basit istekler, basit fikirler,
herkesin anladığı cinsten yazılar.

Hastalığımın seyrinde bir de yazıdan para kazanmaya çalışmamak (breh!
breh!) *ilkesi* de etkili olabilir, belki çok ıkınsam basılacak şeyler
yazarım ama keyfime göre yazıp, yayıncıymış, okurmuş, modaymış eyvallah
etmemek, dahası *bak ben bunu da biliyorum, püsür de biliyorum, sekiz
dil konuşur, yirmisekizini okurum* (Viva `Google
Translate <http://translate.google.com>`__) demek zorunda kalmamak daha
güzel.

*Bir şey bilmiyorum kardeşim, hoşunuza giderse okursunuz, yoksa bende
hakikat namına pek de derin şeyler yok, aradığınız yazar kapsama alanı
dışındadır.*

[Burada yazar yazıyı nasıl bağlayacağını onbeş dakika düşündü ve
bulamadı.]

İşte bu gibi sebeplerden dolayı *otodidakt* olsam da göstermemeye, *kant
kusup, kızılcık şerbeti zeka yapıyor* demeye çalışıyorum. Hakikati
bulmuş ve kasasında saklıyormuş gibi yazanları da okumuyorum.
