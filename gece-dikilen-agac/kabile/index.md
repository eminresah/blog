Kabile
======

:date: 2014-11-23 03:41:51 +0200

Evveliyatında, yani henüz *temiz yürekli bir çocukken* insanların
tarafsız olabileceğine inanırdım. Sonra bu inancım kayboldu, insanlardan
en azından taraflarının farkında olmalarını ve tarafsızlık numarası
yapmamalarını bekler oldum.

Sonra bir kabilecilik eleştirisi aldı beni, gençliğimden bu zamanlara
kadar kabileciliğin ne kadar kötü, anlamsız, adaletsiz bir şey olduğunu
anlamaya ve bunu kafamda tekrar tekrar tekrar edip, anlatmaya çalıştım.
Kimsede *tın* olmadı.

Aslında daha geniş çaplı bir kabileciliğin hep varolacağını en baştan
kabul etmiştim, hiçbir Batılının beni *birinci sınıf* bir Batılı gibi
görmeyeceğini anladığımda farketmiştim bunu, o gün bıraktım kendimi
batılı gibi göstermeye çalışmaktan, o gün Batının beni *kaybettiği* gün
oldu.

*Kötü bir Batılı olmaktansa, iyi bir Doğulu ol.*

Şimdilerde biraz daha daralıyor çember sanırım, veya daralmıyor da
insanların kabileci olmalarını da normal görmeye başladım, kimse kendi
tarafından gördüğü birine, diğer taraftan gördüğü biri kadar rahat
*sövmüyor*, idareten, hani dostlar alınmasın, bizim arkadaşlar da yanlış
yapmışlar der gibi, bir eliyle tokatlayıp, diğer eliyle okşuyor kendi
kabilesinden birini…Karşı kabiledeyse, (karşı tek değil, pek çok) o
ellerin ikisi birden tokatı yapıştırıyor.

Her ikisine de vurdum diyor sonra, *ben objektif bir insanım.*

İnsanlardan adalet veya hakkaniyet beklemek garip, kabileciliği insanın
doğasının parçalarından biri gibi görüyorum, garip gelmiyor o sebeple
insanların *mantıksız* veya *cahilce* tutumları, sürü halinde hareket
etmek, *ne idüğü belirsiz* bir hakikat ve adalet arayışından çok daha
faydalı insanlar için…

Her insanın hakikate ihtiyacı yok ama hepsinin kabileye ihtiyacı var.
