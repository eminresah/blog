Yan Etki
========

:date: 2014-11-23 03:41:51 +0200

Konuya nasıl gireceğimi iki gündür düşünüyorum. Kolay bir giriş olsun,
üzmesin, kolay okunsun gayretindeyim.

Sanırım beceremeyeceğim. En iyisi bodoslama bir giriş.

*Yan etki* bir kavramın/faaliyetin/alışkanlığın görünen neticelerinden
farklı sonuçlarından bahsederken kullandığım bir kavram. (Çok açıklayıcı
oldu değil mi?)

İnsan örneklerle öğrenir, bir örnek verelim.

Ekonomik ilerlemenin kaynağında insanın bencilliği ve kazanma arzusu
yatar, her ne kadar toplum için faydalarını anlatmaya çalışsalar da,
hiçbir kapitalist gerçekte toplumu veya başkasını düşünmez, tek
düşündüğü (ve düşünmesi gereken) nasıl daha fazla kar edeceğidir.
Bununla beraber bu hedefin bir *yan etkisi* olarak ekonomik gelişme ve
teknolojik ilerleme olur. İnsanlar bu yan etkiyi asıl sebep olarak
görmeyi tercih ettikleri için, asıl sebebin kendini ortaya koyduğu
yerlerde kapitalizmin ne kadar vahşi olduğuna şaşırır.

Diyeceğiz ki bir fikrin hayatını devam ettirmesinin en önemli sebebi
insandaki *doğal etkileri* toplumsal *yan etkilere* çevirebilmesidir.
Doğal etkiler, iyi veya kötü olabilir, ancak yan etkilerin *faydalı*
olması, bir fikrin/düzenin yaşamasının en önemli sebebidir.

Bir de insanlara mesela *hakikati* anlatmak için ibadet, meditasyon ve
sair alışkanlıkların yan etkilerinin kullanılması gibi yöntemler
mevcuttur.

Üstüne sanatın *ifade edilemeyeni ifade etmek* gibi bir amaçla yan
etkiyi kullandığını anlatabiliriz. Lisan ile basitçe ifade edilebilecek
fikirlerin, sanatın kaynağı olamayacağını, olursa eserin çok *tırt*
olacağını söyleyebiliriz. Bir *zevken idrak* yazısı da çıkar buradan.

Ayrıca, mesela vahiy ve ilhama muhatap insanın bulunduğu (tasavvufta
*marifetullah* da denen) halin, kendindekini bile ancak yan etkileriyle
tanıyabildiği bir hal olduğunu anlatabiliriz, buradan risaletin ve
nübüvvetin ne olduğuna dair bir yazı çıkar, buradan Allah’ın varlığına
dair *dille ifade edilebilen* hiçbir delilin gerçekte onu isbat etmeye
yetmeyeceğini söylemek ve insanın imanıyla ilgili hücceti sadece kendi
hayatından, içinden, keşfinden çıkarabileceğini söyleyebiliriz;
İbrahim’in kıssasını bir de böyle okuruz mesela, çünkü güneş gibi,
yıldız gibi, ay gibi *sadece dille ifade edilebilen tanrı* bir puttur.
Müslüman, deriz ki, sadece diliyle değil, fiiliyle de rabbini anlamaya
çalışır.

Ancak bu konuların hemen hepsinde, yan etki de ancak yan etkiyle
anlatılabileceğinden bir topallık ve renksizlik vardır. Nübüvvetle
ilgili bir yazıda, nebiyi olsa olsa *başarılı bir insan* olarak gören
birini çekebilecek fazla fikir bulunamaz, onu anlamanız için onun örnek
olduğu şekilde yaşamak gerekir, ama insan onun örnek olduğu şekilde
yaşamak için onu anlamayı beklerse, muhtemelen *çok bekler.*

Sanatın yan etkisini ancak sanatla anlatabilirsiniz, mesela, bir şiiri
eğer düzyazıya döküp, uzun uzun incelediğinizde şiiri
*anlatabiliyorsanız*, şiir anlatılmayı hakeden bir şiir değildir, yok
eğer anlatamıyorsanız, zaten anlatmayı denemek zuldür. (Hadi *sanat
felsefemi de* ifşa edeyim, bir şiir ancak başka bir şiirle
*eleştirilebilir*, bir roman ancak başka bir romanla, bir resim ancak
başka bir resimle ve bir fotoğraf ancak başka bir fotoğrafla…Bir
fotoğraf şiire ilham verebilir ama ne şiir fotoğrafa, ne fotoğraf şiire
denktir; bir film bir düzyazıya ilham verebilir ama düzyazının güzelliği
ile filmin güzelliği aynı değildir. *Ergo* eleştirmen gerçekte pek
lüzumlu bir kişi değildir, çoğunlukla bir kitap/film/şiir iyi de olsa,
kötü de olsa, eleştirmenin üretebildiği ancak kötü bir denemedir.)

Tekrar gelelim asıl konuya: Yan etki, *hayatın anlamı* veya *mutluluk*
gibi büyük kavramların anlaşılması için belki geçerli tek yoldur.
Hakikati arayan kişi, onun ifade edildiği bütün metinlerin ya anlamsız,
ya yalan olduğunu görecektir, çünkü hakikat *olsa olsa* bir yan etki
olarak kendini gösterir. (Onun için *konuşanlar bilmez, bilenler
konuşmaz.*) Mutluluğu arayan insan, onu aradığı her yerde, zevklerde,
özgürlükte, statüde, zenginlikte, başarıda bir geçicilik ve sahtelik
bulacaktır, çünkü mutluluk da (gerçekte mantıken pek de alakası
kurulamayan) şükür gibi bazı alışkanlıkların yan etkisi olarak kendini
gösterir. (Onun için *her şükreden mutlu değildir ama mutlular
şükreder.*)

*Modern insanın zavallılığı* kendini burada gösterir, her şeyi
anladığını/anlayabileceğini sanır, halbuki anladığı pek fazla konu
yoktur, kendiyle ilgili olmayan basit hedefler dışında hiçbir şey için
harekete geçmez, halbuki kendiyle ilgili en önemli konular, doğrudan
kendini ilgilendirmez. Kar/zarar hesabıyla kafasını bozmuş kişinin hemen
her zaman zarar etmesi gibi, hakikatle kafayı bozmuş kişi de hep yalanla
yaşar, mutlulukla kafayı bozmuş kişi hemen her zaman mutsuzdur, insanlar
(içinde kendileri olduğu için) büyük gördükleri meselelerde, büyük
cevaplar aradıkları için bulamaz, gerçekte bu *büyük* meselelerin, küçük
meselelerin yan etkisiyle çözülebileceğini iddia edebiliriz.

Zamanımızın fikri ve zikriyle uzlaşmazlığımın altındaki sebep bu *yan
etki* meselesine yeterince eğilmiyor olması, çünkü felsefe ilgilendiği
meseleyi doğrudan anlatmak gayesiyle, bilim tüm gerçeği vazıhen ifade
etmek amacıyla, siyaset tüm hedefleri açıkça ortaya sermek şekliyle
yapılıyor. Felsefenin varabildiği yer *hepimiz hiçiz, hiçbir şeyin
anlamı yok*, bilimin öğrettiği *kainat çok büyük ve biz çok önemsiziz*,
siyasetin hedefiyse *insana becerebildiği her şeyi yapma imkanı sunmak.*
Bunlar (doğru ifadeler/hedefler olsa bile) sonunda ulaşması gereken
(veya *reklam ettikleri*) yere değil, hayata değil ölüme, mutluluğa
değil mutsuzluğa, özgürlüğe değil esarete götüren şeyler.

Vakıa hiçlik hakikat olabilir ama bunu felsefeden öğrenen insanla,
dinden öğrenen insanın davranışları birbirinden çok farklıdır. İnsana
tanınan özgürlük hemen her zaman hayattan aldığı hazzı azaltır, çünkü
hazzın *başarı* kısmını yok eder, cinsel özgürlük cinselliğin
çekiciliğini, fikir özgürlüğü fikrin önemini, seçme ve seçilme
özgürlüğü, yöneticinin ve onu seçenin sorumluluğunu ve yapabileceklerini
azaltır.

Sonunda hepimiz iri iri laflar etmeyi seven, propaganda kabilinden
hakikat, her tür saçmalığa özgürlük arayan ama aynı boktan hayatı
memnuniyetsiz şekilde yaşamak zorunda kalan insanlar oluruz. Oluruz
değil, olduk bile. Biliyoruz ama umurumuzda değil, özgürüz ama ayağa
kalkmıyoruz.

Din hiçliği *belki* bir yan etki olarak sunarken, aynı zamanda sizi
meşgul edecek bir hayat tanımı da sunar, dışardan bakan için anlamsız
olsa da bir çerçeve sunar ve hiçliği Allah’ın kudreti karşısında bir yan
etki olarak idrak ettiğinde insanın Allah’a teslim olması, intihar
etmesinden daha muhtemeldir.

O sebeple herhangi bir düşüncenin/sistemin yaşayabilmesi, hedeflerine
ulaşabilmesi için, bu hedeflerin propaganda vesilesi olarak değil, yan
etki olarak düşünülmesi gerektiği kanaatindeyim. Sosyalizmin insanın
tabiatındaki bir yerlere değil, pek de kullanmaya hevesli olmadığı
aklına ve bilincine hitap etmeye çalışması ve adaleti yan etki olarak
değil, propaganda malzemesi olarak kullanması (geçmiş ve gelecekteki)
başarısızlığının en önemli sebebi gibi geliyor. Adaleti bir ekonomik
düzende yan etki olarak aramak lazım, çünkü insan sözkonusu kendisi
olduğunda adil değil, olmaya da niyeti yok.

Kopuk kopuk çok örnek verdiğimin ve yazının insicamdan hayli uzak
kaldığının farkındayım. Buradaki konulardan her birinden bir yazı, belki
bazısından kitaplık çapta yazı çıkabilir ama keyfim yok ve anlayacak bu
kadarla da anlar zaten. Böyle bir yazıyı sonuca bağlamak ne kadar mümkün
olabilir bilmiyorum.

Tüm fikirler/düzenler temelde aynı kavramların propagandasını yapar, ama
onları birbirinden ayıran yan etkileridir diyebiliriz mesela.
