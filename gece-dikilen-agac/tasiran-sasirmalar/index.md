---
title: Taşıran Şaşırmalar
date: 2014-11-23 03:41:51 +0200
---

Hiç hikaye okumayan bir insanın hayal kuramayacağını söylemiş *büyük
filozof*, aslında hikaye olarak işaretlenmemiş demeliymiş, çünkü yazıya
dökülen her şey gerçekte azıcık da olsa hikayedir.

Evet, evet, bunu bugün buldum, ben de şu an bir hikaye yazmaktayım zira,
filozofun gerçek filozof mu, yoksa başka bir şey mi olduğu konusunda çok
farklı görüşler olmalı; halbuki kendisine isim uyduracak kadar bile
geçmedi; öyle bir filozof yok kardeşim, hayır, asla olmadı.

Ama, ama, olmayan bir şeyden nasıl bahsedebiliriz değil mi *dostlarım?*
(Bu yazıyı okumak suretiyle dost olabiliriz, ama sayfayı kapattığınızda
dostluğumuz sona erer.) Böyle büyük bir filozofun, böyle büyük laflar
etmesi gayet mümkün. Dahası, bir şeyin yokluğunu nasıl isbat edebiliriz?
YOK deyince yok oluyor mu? Olmuyor. Hatta kalın kalın **YOK** yazıyoruz,
yine de yok olmuyor, zira yok olduğundan bahsedebilmemiz için bir şeyin
(en azından yokluğunun) var olması gerekir değil mi?

Mesela, şu an burada olmayan o kadar insan var ama falanca *yok* derken,
o kişiyle ilgili bir şeylerin var olması gerekiyor.

Büyük Filozof bu konuda da, yokluğun varlığın ayrılmaz bir parçası
olduğunu söylemişti. İsmini büyük harfle yazmaya başladığımıza göre
artık kendisiyle de dost olduğumuzu iddia edebiliriz. Dostum Büyük
Filozof, bir gün sokakta bir kaplumbağa görür ve bunun yok olduğunu
söyler, zira der ki, nasıl varlık yokluk içinde mevcutsa, yokluğun en
şiddetli hali de varlığın içinde mevcuttur ve o sebeple *ahanda bu
kaplumbağa* yoktur.

Yanında talebeleri var mıydı bilmiyoruz, bu hikayeyi bize aktaran kimse
olmadığına göre, yanında kimsenin olup olmayışı bizi ilgilendirmiyor.

Ben aslında her zaman merak etmişimdir, hani romanlarda adamın kafasının
içindekini de yazarlar; *Büyük Adam şöyle düşündü* derler, kendisinin
böyle bir açıklaması olmadığına göre, nasıl biliyorlar da açıklıyorlar
ne düşündüğünü? Adamla ilgili her şeyi biliyormuş gibi yapıyor
romancılar, bu sebepten de pek yavan oluyor söyledikleri, zira insanı
insan yapan –daha doğrusu şuurlu bir canlı yapan– ne düşündüğünü, ne
yapacağını, duygularını kendimizi biliyormuş gibi bilemiyor oluşumuz.
Ben bunu okuyan siz değerli okurumun ne düşündüğünü, hatta Büyük
Filozofun ne düşündüğünü falan bilmiyorum. Halbuki Büyük Filozofa bir
şeyler düşündürebilirdim, ama onu düşünüyormuş gibi yapan bir papağan
yapmak daha eğlenceli olacaktır bu noktada.

Evet, Büyük Filozof bir papağan olmalı, ancak bu şekilde var olabilir.
