Gündem
======

:date: 2014-11-23 03:41:51 +0200

Gündemi takip etmediğim için eksiklik hissettiğim zamanlar olmuyor
değil.

Daha doğrusu gündeme bakıyorum ve aklıma yapacak hiçbir yorum gelmiyor.
Başbakanın kızının tiyatroda ne yaşadığını bilmiyorum, ilgimi çekmiyor,
falanca siyasetçinin kaseti çıkmış, yorum yapmak ihtiyacı duymuyorum,
Bin Ladin öldürülmüş, yaşadığından haberim yoktu, falanca takım bu sene
çok kötüymüş, oynamadığım sürece bana ne…

Sosyal medyada takip ettiğim insanların pek çoğu taraf olmakta (ya da
*tarafsızlığa taraf olmakta*) çok hızlı. Ben daha ne olduğunu anlamadan,
herhangi bir karar veremeden, ilgimi çekse mi, çekmese mi hesabındayken
kınamalar yapılmış, küfürler edilmiş, övgüler dizilmiş, sevinilmiş,
üzülünmüş, kızılmış oluyor. Aval aval bakmakla yetiniyorum.

Önceden gündemi takip etmemek için bir gayretim vardı. Artık doğal halim
kendimle meşgul olmak. Elime televizyon kumandası geçerse *balık
kanalını* açıp balıkları seyrediyorum, film/dizi cinsinden
lüzumsuzluklar, maksadının tam aksine başka biri yanımdaysa münasip
geliyor, tek başımayken, yapacak hiçbir şey yoksa bile açıp televizyon
seyretmem, gözlerim açık veya kapalı *hayal kurarım.*

Uzun uzun haber takip eden, yorum okuyan, gazetecilere saygıyla bakan
insanları düşünüyorum. Bazen acıyorum, bazen imreniyorum, ama onlar gibi
olamayacağımı, o trenin kaçtığını biliyorum. Kendi hayallerinde, kendi
dünyasında, bahçedeki erik ağacına yaslanıp Kubbealtı lügati okuyarak
zamanını geçiren ve bir gözüyle karıncaları, bir gözüyle kedileri takip
ederken, beşyüz senedir kimsenin kullanmadığı kelimeleri içinden tekrar
eden yalnız bir adamım.

Gündem sahte geliyor, insanları manipüle etmek için elinden geleni yapan
hokkabazların oyuncağı olmak gibi. Bu devir her tür haberin eğip
büküldüğü, insanların yalanla hapsedilip, yarım gerçekle sokağa
sürüldüğü bir zaman, efendilerin elinde her tür araç mevcut ve amaçları
uğruna her yol mübah. Onların eline oyuncak olmaktansa, *cahil* kalmayı
tercih ediyorum.

Belki *gerçeği* bulmak için uğraşmam gerek, belki başbakanın kızının
tiyatrodan neden çıktığını, Bin Ladin’in üfürükten mi öldürüldüğünü
bilmem gerek ama *lüzumsuz bilgi* tanımını *işime yaramayan ve beni daha
iyi insan yapmayan her tür bilgi* diye dile getirince, erken teşhisle
yanlış yapmaktansa, umursamayarak yanlış yapmayı tercih ediyorum.
