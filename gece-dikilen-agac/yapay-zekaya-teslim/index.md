Yapay Zeka’ya Teslim
====================

:date: 2014-11-23 03:41:51 +0200

Yapay Zeka konularıyla uğraşan kimselerin işin ahlaki taraflarıyla pek
ilgilendiğini görmedim. Eski doktora danışmanım *nasılsa yapılamaz*
havasındaydı, *Strong AI* denen ve *insan gibi düşünen* makinelerin
yakın gelecekte pek de makul bir ihtimal olmadığını düşünürdü.

Bu konuda hemen hemen iki kamp var, birincisi *Singularity* dedikleri
Yapay Zeka’nın kendini üretebildiği noktaya 2040 civarında ulaşılacağını
düşünüyor, Ray Kurzweil bu ismin önde gelen isimlerinden. Diğer kamp
sorunları görüyor ve problemlerin aşılmasının daha uzun zaman alacağını,
belki de mümkün olmadığını iddia ediyor, çünkü insan düşüncesinin onun
bedeni ve kültürüyle doğrudan bir ilişkisi mevcut ve bunu bu bedene
sahip olmayan bir yazılımda taklit etmek mümkün olmayabilir.

2008’de 5 dakikalık bir çet esnasında, 12 kişiden 3’ü (yani %25’i)
bilgisayarla konuştukları halde, onun insan olduğunu düşündüler. Turing
testi denen bu testi geliştiren Alan Turing, 2000 senesinde bu oranın
%30 olacağını iddia etmişti ki bugün bu orana hayli yakınız. Yani
Internette çet yaptığınız (veya twitleştiğiniz) birinin organik değil
yapay zekaya sahip olma ihtimali giderek kuvvetleniyor.

Şahsen bu konudaki fikrim, Turing testinin geçilmesine gerek kalmadan,
makinelerin insanların erişemeyeceği bir zekaya sahip olabilecekleri,
yani Turing’in *antropomorfik* (insan–biçimli) ölçüsünün pek de geçerli
bir ölçü olmadığı. Turing’in testi, mesela uçakların ne kadar kuş gibi
uçabildiklerini ölçüyor, bu hedef bugün bile erişilmiş değil ancak
kuşlardan daha kuvvetli, daha çok yük taşıyan dev uçaklar mevcut; aynı
şekilde hala insan gibi yürüyebilen makineler yapamıyoruz belki ama
insan çok daha verimle çalışan ve insanın onlarsız yaşayamadığı
makinelerimiz var.

Bunun gibi, insan becerilerini, bilhassa sosyal ve kültürel becerilerini
taklit eden makinelerin üretilmesi uzun zaman alabilir, ancak günlük
hayata ilişkin pek çok işi, mesela araba kullanmayı, evi idare etmeyi,
eğitimi, araştırmayı ve uzmanlaşma (yani insanın makinalaşmasını)
gerektiren her konuyu insandan daha iyi yapacak makineler üretmek yakın
gelecekte mümkün. Halihazırda *otonomobiller* var mesela, belki beş yıla
kadar şoförsüz arabalar ticarileşecek. İnsanlar giderek makineler
olmadan tasarım ve üretim yapamaz hale geliyor ve makineleri kullanmak
insanlarla uğraşmaktan daha kolay hale geliyor. Apple’ın Çin’deki
üretimini yapan Foxconn isimli şirket işçilerinin büyük kısmını
robotlarla değiştirmeyi planlıyor, Nietzsche hakkında derin sohbetler
edecek bir makine yapmak uzun sürebilir ancak içtiğimiz sudan,
yürüdüğümüz yola kadar onlara muhtacız.

Buna ihtiyacımız da var. Çünkü insan zihninin kapasitesi 7 milyarlık
*ailenin* ihtiyacına cevap vermekten uzak; enerji sıkıntısını aşmanın
önemli bir yolu, enerji kullanımını insan tasarrufundan mümkün olduğunca
uzaklaştırmak; mesela arabaların otonom hareket etmesi, trafiğe ve yol
şartlarına göre optimum yakıt harcamasıyla hareket edilmesi demek, bunu
sinirlendiğinde gaza basan, keyfi yerindeyken sallana sallana giden, her
gün aynı yolda aynı trafiği çekip, alternatif yol aramayan insan
şoförlerle yapmak imkansız.

Ancak ahlaki soru orada duruyor; bu bahsettiğim aslında bildiğimiz
anlamda insanlığın sonu. *Makineler düşünebilir mi* gibi çok da gerekli
görmediğim soruların ötesinde, insanlar makinesiz yaşayamaz hale
geliyor, varsın düşünmesin, biz onsuz yaşayamadıktan sonra düşünse ne
olacak, düşünmese ne olacak?

Eski yazıların birinde, *bir gözün görmek için gözlüğe ihtiyacı varsa,
bir gözlüğün de görmek için göze ihtiyacı var demektir* babında bir
örnek vardı; yani belki robotlar insan zekasının gerektirdiği bazı
şeyleri yapamayacak, ancak robotlarla insanlar o kadar içiçe geçmiş
olacak ki, ha göz, ha gözlük, ikisinden biri olmadığında göremiyorsak,
hangisi olduğumuzun bir önemi olmayacak.

Yapay Zeka konusunda çalışırken içimde beliren isteksizliğin kaynağı
büyük ölçüde buydu. Etraflıca düşünüldüğünde, bugün bazılarınca nükleer
silahların ortaya çıkmasındaki liderliği eleştirilen Oppenheimer’ın ve
Manhattan Projesi’nin yaptığından fazlasını yapabilir, insan hayatını
kolaylaştıran her şey, bir noktada insanı olduğu çevreden koparıp,
anorganik, tuhaf bir yaşam formuna çeviriyor. Teknolojiyle arası ılıman
olanların hayatında bu hissedilmiyor olabilir henüz, ancak benim gibi
elinin altında bilgisayar olmazsa kendini *yalnız* hisseden biri için bu
hayli belirgin.

Ne yapmalı? Teknoloji dönülmez bir yol. Dünyayı durdurup, hadi herkes
yüz sene öncesindeki gibi yaşasın diyemezsiniz; elimizde bir sihirli
değnek olup yüz sene öncesine gitsek de sonunda dönüp dolaşıp
geleceğimiz yer bugünkü nokta. Yeryüzü insan merkezli tek bir otoritenin
yönetebileceği bir yer değil, dünya devleti eğer mümkün olacaksa
muhtemelen robotlar, yazılımlar falan bizi yöneteceği için mümkün
olacak; böyle bir otorite olmadığı sürece de zaten teknolojiye yön
vermek mümkün değil.

Çözüm buladığımda teslim olmayı tercih ettim. Foundalis diye bir adamın
yaptığı gibi, *bu işler bizi yok edecek* diyip bırakmak da mümkün belki.
Tuhaf *kadercilik* burada da işe yaradı, takdir neyse o olacak, ne daha
azı, ne daha fazlası, eğer insanın sonu kendi yaptığı makinelerin eliyle
gelecekse, buyursun gelsin. Benim de çorbada azıcık tuzum olursa ne
mutlu.

Bunu hayatımın diğer taraflarıyla nasıl bağdaştırdığımı, mesela sabah
namazını kılıp, akabinde Yapay Zeka makalesini nasıl okuduğumu soranlar
olabilir; ya birine inanır insan, ya diğerine…Mesele o kadar basit değil
tabi, yine de ben de şaşıyorum. Bir tarafta hemen tüm *inananları*
susturacak kadar tanrısızlık edebiyatına vukuf, bir tarafta hikmetin her
noktasında Allah’ın tecellisini görmek.

Hamiş: Bunu yazdığım sıra Internet bağlantım olmadığı için link
veremedim, Google’da *Autonomous Vehicle* diyerek arabalara,
*Exoskeleton* diyerek bedene giyilen robotlara, Singularity diyerek de
malum kavrama ilişkin arama yapabilirsiniz.
