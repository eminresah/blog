Hafifletilmiş Müebbet
=====================

:date: 2014-11-23 03:41:51 +0200

Zihnimin her tarafından hayaller kesik kesik akmaya başladı, geçmişin ve
bugünün tüm sezgileri, sevmediğim ezgiler gibi kanamaya; kafamın içinde
tencereye vurulmuş kapak sesi çıkarmaya başladı. Ruhumdan yoruldum,
satmaya çalışıyorum.

Nasıl bir insan olacağına karar veremeyenlerin başında geldiğimi herkes
biliyor sanıyorum, halbuki hiç böyle görünmem, sanki biliyormuş gibi
yazarım ve aslında bir *aşk adamıyım*. Aşk adamı, yani, yaptığı işi ve
ilgilendiği insanları aşk gayesiyle takip eden; aşk olmadığında başka
herhangi bir emel tatmin etmiyor beni, ısıtan aşk, canlandıran aşk…

Bir zindana sokulup, geçmişinin sevmediği tüm lüzumsuz insanlarını
parmaklıklar arasından laf atar gördüğümü sanıyorum bazen… O derece bir
bunalma hali. Yüzümden belli olmuyor oluşu, hayır, gerçek olmadığı
anlamına gelmez, sadece artık o derece iç içe yaşar oldum ki bu
zindanla, *normal halim* bu olsa gerek.

Salıvermekten korktuğum canavarlar, parmaklıkların gerisinden bana
bağırır ve hatırlamak istemediğim resimleri gösterirken, ben de bu damın
hangi hücresinde kalıvereceğimi düşünüyorum. Bir yokoluş bile bu kadar
yormazdı beni, yok olmaktan değil, bu hayalleri varlığım boyunca
taşımaktan korkuyorum.

Günümüzün hayalleri de var bunların arasında… Yüksek sesle konuşmak,
lüzumsuz konuşmak, kötü konuşmak, hakaret, uydurmak, kendini övmek,
yıldırıcı kahkahalar, kendimden yabancılaştığımı hissettiğim zamanlar,
yalan söylemek zorunda kaldığım, lafı gevelediğim, anlaşılmayacağını
düşündüğüm için konuşmadığım, konuştuğumda anlaşılmadığım için sustuğum,
sustuğum için karşımdakinin daha çok konuştuğu, daha çok sustuğum
zamanlar, hayır, belki onlar değil de, tüm o nereden geldiğini
bilmediğim hayallerin, konuşmaların, resimlerin, kişilerin, hepsinin
birden ne çeşit bir ağırlık yaptığını anlatamıyor olmam… Yorgunum,
yazmak dışında bir şey yapamıyorum ve yazdıklarımı da sevemiyorum.
Şikayet ettiğim boş konuşmaların başka bir türü gibi geliyor…

Yeryüzünde otuz senedir öğrendiğim tek bir şey var: Hiç bir şey
insanların düşündüğü, bildiği, konuştuğu gibi değil. İfsad eden o kadar
çok ki, sonunda saf ışığı görmüş olanlar sadece susuyorlar. Bilenler
konuşmuyor ve konuşanlar bilmiyor; etraf o yüzden çok gürültülü…
