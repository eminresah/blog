---
title: Okumak, Yazmak ve Yaşamak Üzerine (Schopenhauer)
date: 2014-11-23 03:41:51 +0200
---

Tercümesini Ahmet Aydoğan yapmış. Say Yayınları basmış. Sunuş yine
Aydoğan tarafından yazılmış, aşağıdaki sunuştan bir parça…

    Georg Christoph Lichtenberg daha o zamanlardan kitabın tarihindeki
    bu paradoksları ve başına gelecekleri görüp söylememiş mi? —“Dünyada
    kitaplardan daha tuhaf satış metalarına rastlamak galiba
    imkansızdır: Anlamayan kimseler tarafından basılır, anlamayan
    kimseler tarafından satılır, anlamayan kimseler tarafından okunur,
    hatta tetkik ve tenkit edilirler; ve şimdilerde artık onları
    anlamayan kimseler tarafından kaleme alınmaktadır.”

Bu söz bana, Fransız oyun yazarı Nicolas de Chamfort’un *Günümüzdeki
çoğu kitap bir önceki gece okunan kitaplardan derlenmiş gibi
durmaktadır* sözünü hatırlattı.

Kitapların anlamayan insanlarca basılmaya layık görülüp, hazırlandığı
doğru olabilir, satanların da genelde kitaptan pek anlamadığı doğrudur;
yine de anlamayan kimselerin kaleme aldığı pek doğru olmasa gerek.

Diğer taraftan Elif Şafak’ın *Kağıt Helva* kitabını anlatırken
*kitaplarımı benden iyi bilen okurlarım var* demesini de unutmamak
lazım.

    Seneca ahmaklığın kendi kendisinin yükü olduğunu bildirir: *omnis
    stultitia laborat fastidio sui* (Epistulae 9) —çok doğru bir sözdür
    bu, ki “Bir ahmağın hayatı ölümden daha berbattır” diyen İsa ben
    Sirak’ın sözüyle mukayese edilebilir.

Ahmaklık zekiler tarafından ölümden berbat görülse de mutluluk açısından
zekadan daha güvenilir bir yoldur. Zekanın insanı mutluluğa götürmesi
için bir çok başka şartın oluşması gerekir. İnsanın en büyük azabı
hayalinde kurabildiği dünyayı yaşayamıyor olmasıysa, zekasından kaynaklı
bir hevesle olabileceğinden daha iyisini isteyerek ancak kendini mutsuz
ettiğiyle kalır.

Emerson’un *hayatın amacı mutluluk değildir* sözüne güvenebiliriz tabi,
velakin mutluluk değilse nedir?

    [O]kurken zihnimiz aslında başka birisinin düşüncelerinin oyun
    alanından başka bir şey değildir; ve sonunda onlar bizden ayrılır,
    geriye kalan nedir? Ve dolayısıyla öyle olur ki çok fazla —yani
    neredeyse bütün gün okuyan ve arada düşünmeksizin, eğlence yahut
    meşgale ile kendisini eğlendiren kimse, yavaş yavaş kendi kendine
    düşünme yeteneğini kaybeder, tıpkı at üstünden inmeyen bir adamın
    sonunda yürümeyi unutması gibi. Birçok eğitimli insanın durumu
    bundan farklı değildir: Okumak onları ahmaklaştırır.

Kurduğu kıyas (yürümek ve ata binmek) garip ve yetersiz olsa da, burada
bahsi geçen düşünce farkettiğim ve kimilerinde izlediğim bir vakıa.
Wittgenstein’ın Tractatus’un başında, kitabının ihtiva ettiği sorularla
ünsiyeti olmayanlara pek fayda sağlamayacağından bahsetmesini
genelleştirmek mümkün. Bir insan, bir kitabın dert edindiği meseleyi
ondan bağımsız olarak dert edinmemişse, o kitaptan pek de istifade
edemez. Yapabileceği, pek çoklarının yaptığı gibi, o kitabı *okumuş
olmak için* okumaktır.

Bir de şu var: İnsanların bazısı, büyük bildiklerinin sözlerini o derece
tekrar etmeye yatkın ki kendilerinden bir söz sadır olsun istemiyor gibi
davranıyorlar. Bir konuşma sırasında, (gerek başkalarının olsun, gerek
kendisinin olsun) düşünceyi değil de, isimleri ve unvanları aktarmayı
tercih ediyorlar. Falanca büyük filozof şöyle dedi, filanca büyük
filozof böyle dedi, vs.

Zamanında biri konuştuğumuz bir konuda bana *Alman idealizminin zirvesi
Hegel*\ ’in o konuda görüşlerini sunarak cevap vermişti, ben de
kendisine Hegel’in söyledikleriyle benimkilerin aslında aynı şeyleri
farklı kelimelerle anlatmak olduğunu göstermiştim. Kendisinden olmasa da
herhalde Hegel’den korkacağımı düşünmüştü.

    Herodotos’un anlattığına göre, Kserkses göz alabildiğine bütün bir
    vadiyi dolduran ordusunu görünce, bundan yüz yıl sonra bu
    askerlerden bir tekinin bile hayatta olmayacağı düşüncesiyle
    ağlamış. Yeni kitaplardan müteşekkil muazzam bir kataloğa göz
    gezdirirken, aradan çok fazla değil on yıl geçtikten sonra bunlardan
    birinin bile sözünün edilmeyeceğini düşünüp de ağlamanın pek akla
    ziyan bir tarafı olmasa gerektir.

Ana hatlarıyla tasvip ettiğim bu düşünceyi insanların hiçbir şey
okumuyor olmalarındansa, filozofun şikayet ettiği cinsten kitapları
okumalarının daha hayırlı olduğunu düşündüğümü söyleyerek bölüyorum.
Kitap şimdilerde daha da sığ bir tüketim nesnesi ama insanların ihtiyacı
neyse onu okumalarında bir mahzur olmasa gerek. Eğer aradıkları üç gün
sonra unutacakları eğlencelik romanlarsa, hiç okumuyor olmalarıyla
mukayese edildiğinde bu bile iyidir.

    *Repetitio est mater studiorum* [Tekrar öğrenimin anasıdır.]
    Herhangi önemli bir kitap (ilk okumanın ardından) hiç vakit
    kaybedilmeden bir kez daha okunmalıdır. Zira öncelikle kitabın
    muhtevası bütünü itibariyle ikinci kez okunduğunda daha iyi
    kavranılır ve başlangıç ancak son bilindiğinde gerçekten anlaşılır;
    ve buna ilave olarak, kitap ikinci kez okunurken kişinin içinde
    bulunduğu ruh hali ve zihin yapısı ilkinden farklıdır, dolayısıyla
    çoğu kez başka izlenim elde edilir.

Buradaki tavsiyeyi genelleştirip şöyle demek mümkün: Kitap mümkün
olduğunca hızlı artık bir faydası kalmayıncaya dek tekrar tekrar
okunmalıdır. Hızlı okumanın faydası lüzumsuz kitaplara fazla zaman
ayırmamaktır, zira kitabın daha fazla zamana ihtiyacı olduğunu
düşünürseniz her zaman dönüp tekrar okuyabilirsiniz.

    Doğrusunu söylemek gerekirse, yazar sayfayı doldurmak için yazmaya
    yeltenir yeltenmez okuru aldatmaya başlamış demektir; çünkü o
    söyleyecek bir şeyleri olduğu için yazdığını iddia eder. Para için
    yazmak ve telif hakkının korunması aslında edebiyatın yıkımıdır.

Doğru bir tesbit. Telif hakkının harcıalem eserlerden para kazanmayı
kolaylaştırdığı için sanatın genelinde faydalı mı, zararlı mı olduğu
tartışmaya hayli açık.

    Yazarlar genellikle profesörler veya edebiyatla uğraşan kimselerdir,
    ücretleri düşük ve gelirleri yetersiz olduğundan bunlar çoklukla
    paraya ihtiyaçları olduğu için yazarlar. İmdi böylelerinin hedefleri
    ortak olduğu için çıkarları da ortaktır, birbirlerine sıkı sıkıya
    bağlıdırlar ve birbirlerini desteklerler: Her birinin mutlaka bir
    diğeri için edecek bir çift iyi sözü vardır.

Zamanımızda sosyal bilimlerin bazı kısımlarında bu dirsek teması özel
bir dil geliştirip, haricilerin konuyla ilgili bir şey anlamasını
imkansız hale getirmeye dönüşmüştür. Edebiyat dünyası ve akademik dünya,
gerçekte insanların *kabile psikolojisi* ile hareket ettikleri ama bunu
tumturaklı kelimelerle bezedikleri bir dünya. Ancak burada *bile* böyle
olmasından, aslında insanın eğitim ve gelenek anlayışının içiçe geçmiş
olduğunu çıkarabiliriz. Bu kabileciliği olduğu gibi kabul edip
sorgulamalarımızı insanların bu psikolojisini düşünerek yapmak daha
uygundur.

    [H]er gerçek düşünür düşüncelerini mümkün olduğunca saf, açık,
    belirgin ve veciz şekilde dile getirmeye çalışır. Bu yüzdendir ki
    basitlik her zaman sadece hakikatin değil, fakat aynı zamanda
    dehanın işareti olarak da kabul edilmiştir. Üslup, güzelliğini dile
    getirilmiş olan düşünceden alır, halbuki sadece düşünür gibi yapan
    (yani düşünürlük taslayan) yazarlar için düşüncelerin üsluptan
    dolayı güzel olduğu söylenir. Üslup düşüncenin silüetinden başka bir
    şey değildir; ve müphem yahut berbat bir üslupla yazmak bön ve
    tutarsız bir kafa anlamına gelir.

Hemfikirim.

    Keşke Alman yazarlar bir insanın eğer mümkünse büyük bir kafa gibi
    düşünmesi, buna mukabil başka her insan ile aynı dili konuşması
    gerektiğinin farkına varabilmiş olsaydılar! […] İnsanlar olağanüstü
    şeyleri söylemek için herkesin kullandığı dili kullanmalılar, fakat
    tam tersini yapıyorlar. Hiçbir kıymeti olmayan fikirleri muhteşem,
    görkemli sözcüklere büründürmeye çalıştıklarına ve çok sıradan
    düşüncelerine en acayip, en işitilmedik, en yapmacık, en nadir
    ifadeleri giydirdiklerine tanık oluyoruz.

Bu mesele artarak devam ediyor. Söz düşünceye mazruf olması gerekirken,
herhalde zarf boş olduğundan olanca süsüyle mühürlenmiş olarak önümüzde
duruyor.

    Bugün insanların çok azı bir mimarın inşa ettiği tarzda yazıyor.
    Mimar işe başlamazdan evvel (inşa edeceği binayı) zihninde tasarlar,
    (sonra kağıt üzerine) çizerek bir tasarı haline getirir ve bunu en
    küçük ayrıntısına kadar hayata geçirmek için düşünür. Tam tersine
    büyük çoğunluk sanki domino oynuyormuş gibi yazıyor. Ve tıpkı bu
    oyunda olduğu gibi, taşlar nasıl ki birbirine kısmen düşünüp
    tasarlayarak kısmen de tesadüfen eklenirse, onların cümlelerinin
    takip edişi ve birbiriyle bağlantıları da böyledir. Eserlerinin bir
    bütün olarak sonunda alacağı şekil ve önlerine yerleştirdikleri
    hedef hakkında, yaklaşık olarak bile bilgileri yoktur.

Domino taşları teşbihini beğendiğim için aldım bunu, ben de çok defa
öyle yazsam da. Kusursuz tasarlamaya çalışırken basitleşen bir
eserdense, yazarının bile sonundan bihaber olduğu bir eser daha iyi
olabilir. Kişinin ne yazdığına, ne anlatmak istediğine bağlı biraz.

Schopenhauer’in bu eserinin mimar gibi yazılmadığı ise çok açık.

    Bir kütüphane çok geniş olabilir; fakat eğer düzensiz ise küçük, ama
    derli toplu bir kütüphane kadar kullanışlı ve yararlı değildir.
    Benzer şekilde bir insan çok büyük bir bilgi yığınına sahip
    olabilir, fakat kendi kendisine üzerinde düşünerek bu bilgiyi
    gerektiği gibi işlememişse, üzerinde tekrar tekrar ve uzun uzadıya
    düşünülmüş çok daha küçük bir bilgi miktarından daha kıymetsizdir.

Bilgide derinlik mi daha kıymetlidir, genişlik mi?

    Eğer bir insanın düşünceleri, içinde hakikati ve hayatı
    barındıracaksa, bunlar onun kendi temel düşünceleri olmalıdır. Çünkü
    onun gerçekten tamamen anlayabildiği sadece bunlardır. Başkalarının
    düşüncelerini okumak, kişinin davet edilmediği bir yemeğin
    artıklarını alması, yahut bir yabancının yırtık dökük elbiselerini
    üzerine geçirmesi gibidir.

Acaba Arthur’un düşüncelerinin artıkları mı bunlar?

Evet, insan davet edilmediği yemeğin artıklarıyla idare etmemelidir,
ancak bir de başkalarının ne çeşit yemek yaptığını görmek adına
gidilebilecek yemekler vardır. Her ne kadar insanın düşünmediği
konularla ilgili okumalarından faydalanması beklenmezse de iyi yazılmış
kitapların insanın sorduğu soruları ve düşünceleri geliştirici etkisi
olabilir. Bu yukarda yazdığıma ters değil, tamamlayıcı olarak ele
alınmalı.
