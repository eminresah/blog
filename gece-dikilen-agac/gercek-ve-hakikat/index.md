Gerçek ve Hakikat
=================

:date: 2014-11-23 03:41:51 +0200

İsmet Özel’den (Surat Asmak Hakkımız) bir alıntıyla başlayalım:

    Madem mutlak bir hakikat alanı bulunduğunu kabul ettik artık bize
    düşen bu alana daha çok yaklaşmayı beklemekten ibarettir. Ama bu
    bekleyiş pasif, edilgin [bir] tavır takınmayı gerektirmez. Zira
    hakikat alanının gereklerini yerine getirme yükümlüğüyle karşı
    karşıyayızdır. Cevaplar ancak biz o cevapların değerini bildiğimiz
    zaman, yani kendi durumumuzu o cevaplara yaraşır kıldığımız zaman
    bize verilir.

Uzunca zaman önce hakikat konusunda düşünürken, binlerce yıldır yeniden
ve yeniden keşfedilen bir noktayı yeniden keşfetmişim. Hakikat bir bilen
ve bir bilinenin olduğu yerde bulunmaz, ancak bilen bilinenle bir
olduğunda bulunur ve bu da kişinin hakikati bilmesinin mümkün
olmadığını, ancak hakikatin *kendisi veya remzi* olabileceğini gösterir.

Sonradan bu *keşfettiğim* düşüncenin, dediğim gibi, binlerce senedir
tekrarlanan bir fikir olduğunu gördüm. Özel de yukarıda benzer bir fikri
savunuyor.

O zamandan beri bilim ve felsefe sanırım eski pırıltısından mahrum benim
için. Önceden hakikate giden yolun hemen hemen tek aracıydı bu ikisi,
felsefe değilse bile *bilim.* Sonradan, hem *ilk sebebin bilimsel olarak
incelenemeyişi* problemi, (ki *ilk sebebi* bilimsel olarak incelemek
için önce onu *tekrar edilebilir* yapmak lazım ve tekrar edilebilir bir
ilk sebep, *gerçek* bir ilk sebep değildir), hem de hakikatin ifade
edilemezliğinden bilime sadece bir *araç* gözüyle bakmaya başladım.
Kullanılması şart bir araç, ancak yine de bir araç.

*Hakikat olmak* konusunda bilimin insanı *bilgiye* mahkum eden
karakterinin sadece sahtelik sunduğunu düşünüyorum. Sanki hakikati
sunacakmış, bir sonraki dönemeçte bize kainatın *neden* burada olduğunu
söyleyecekmiş gibi yapıyor, ancak elimizde yeni laflar, yeni çelişkiler,
anlaması güç kavramlar ve varlığımızı gün–be–gün *daha muhal* gösteren
keşifler dışında bir şey bulamıyoruz. Bilimin sunduğu *gerçek*, insanı
hakikat tabiatından uzaklaştıran bir gerçek.

Kur’an’ı okurken *oluşun hakikati şudur* diye bir ifade göremezsiniz,
İslam hakikat meselesini *gayba iman* kavramıyla ele alır, her müslüman
ötelerde bir hakikat olduğunu ve Allah’ın bunu kullarıyla tamamen
paylaşmadığına inanır. Buradan Kitab–ı Mecid’in hakikati *anlatmadığını*
görmek mümkündür velakin meseleyi *hakikat olmak* diye ortaya koyunca,
Kitab’ın sunduğu düsturların, bu yolda sunulan en önemli rehber olduğunu
söyleyebiliriz.

Bilim ve sair felsefeler insanı hakikate yaklaştırdığını iddia ederken
kendinden uzaklaştırır. Hakikat oralarda bir yerde, senden uzakta,
yıldız tozundan ve uzay boşluğunda mamül bir şeymiş gibi yapar. Dinlerin
bize hatırlattığı ise, hakikatin senden ayrılamayacağı ve ona ulaşmak
için kendimizi terketmemizin butlan olduğudur.

Bu sebeple kişinin anlamlı ve dürüst bir manevi hayat yaşaması, kendini
terketmeden rabbine dönmesi *hakikat olmak* için tek yoldur, bu yoldan
gayrısı hakikate yol almaz.

Allah’ın peygamberlerine *hakikat olmayı* (en azından) kısmen nasip
ettiğine inanıyoruz, bu peygamberlerin *şöyle yapın ve böyle yapmayın*
dedikleri de, hakikat oldurabilecek tek yoldur.

Hakikati bilim ve felsefede arayan kişinin, bir şadırvana eğilmiş abdest
alan mü’mini *hakikat olmaya* daha yakın kabul etmesi imkansız,
mü’mininse ne hakikatten, ne kendine böyle bakanlardan haberi var, belki
bu sebeple mü’min hakikat olmaya daha yakın.
