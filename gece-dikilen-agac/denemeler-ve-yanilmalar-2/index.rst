Denemeler ve Yanılmalar
=======================

:date: 2014-11-23 03:41:51 +0200

Geçenlerde seyrettiğim `bir
videoda <http://www.ted.com/talks/tim_harford.html>`__ *insanın
faniliği* merkezli konuşmaları hatırladım.

Fanilik standart anlamıyla insanın ölümlü olması demek ama beni
ilgilendiren kısmı bu değil; fanilik aynı zamanda insanın bilgisinin,
fiilinin, düşüncesinin, yorumunun *sınırlı* olması demek. Belki ölümün
anlatmaya çalıştığı bu, elimizdeki sınırlı zaman, sınırlı bilgi, sınırlı
tecrübeyle hayata bakmak zorundayız. *Oyun* bu. Kural böyle konulmuş.

Videoda *Tanrı Kompleksi* dediği, insanın yaptıklarının, bildiklerinin
tüm vechelerinden emin yaşaması…Bilgisine sıkı sıkı sarılması ve
bunların tartışılabilir, çürütülebilir olduğunu görmek istemeyişi.
İnsanın kendi kibrinin yansımasıdır, *bildiğine* aşırı değer atfetmesi.
Ekonomistler tüm dünyanın ekonomi üzerine, bilgisayarcılar bitler ve
byte’lar üzerine, inşaatçılar binalar üzerine, gıdacılar yiyecek üzerine
döndüğünü düşünür…Doktorlar, psikologlar, felsefeciler, matematikçiler,
bilimciler…Sorsan diğer alanların ne kadar tali, kendilerininkinin ne
kadar önemli olduğunu anlatacaktır ve hepsi birden hayatın kendisine
dair geniş hikayeler anlatan dinlerin ne kadar *tutucu* olduğunda
hemfikir.

Bu alanların hemen hepsi gerçekte bilgi duvarlarıyla örülmüş alanlar. El
yordamıyla bir binayı tanımak gibi bir süreçle o alanı öğrendikten
sonra, kimse duvarların *gerçek* olup olmadığını sorgulamak istemez. O
binalar insana sadece *ekmek* ve *unvan* değil, aynı zamanda zihinsel
bir korunak da sağlar. Doğrunun ne olduğunu bilme lüksü, ekmek bulma
lüksünden daha değerlidir.

Teorik olarak, bilim dediğimiz faaliyetin bu duvarları olması gereken
yerlere taşıdığını düşünüyoruz ama o kadar kolay değil…Kalıplaşmak insan
bilgisinin temel bir özelliği, bilimden de kaynaklansa, başka yerden de,
sonunda *biz bunu nereden biliyoruz?* diyenlerin sayısı azalma
eğiliminde. Videoda kalp krizi geçirenlerle ilgili bir örnek var, insan
önyargılarını destekleyen *bilimsel* bilgiye, diğerlerinden daha fazla
önem atfediyor. İnsanın *hakikat karşısındaki duruşu* sakatsa, adını
bilim de koymuş olsa, sosyal bilim de ve hatta din de, önyargılardan
kaçmak için değil, onlara desteklemek için kıvranan insanın bulacağı,
kalın kalın direkler olsa gerek.

Harford, videoda deneme ve yanılmanın, daha doğrusu hayatın kendisinin
*deneme* olduğunu farketmenin bu kalıplaşmaya ilaç olduğunu anlatıyor.
*Denemek ve yanılmak* deyince insanlar buna kör bir deneme gibi bakıyor
ama kimse yanılmak için deneme yapmaz. Aslı *yanılmaktan korkmayarak
denemek* olmalı. Yanılmaktan korkmayarak, çünkü korktuğumuzda
elimizdekinin de bir yanılgı olduğunu unutuveriyoruz.

Ben hayatın kendisinin bir deneme olduğunu Bakara 30 [1]_\`u okurken
düşünmüştüm. Meleklerle Allah’ın *konuşmasının* gerisinde, *insanı bir
halife olarak deneme* varmış gibi gelmişti. Meleklerin kesin bilgiye
sahip olduğunu düşündüğü noktada Allah’ın bu bilginin aksine bir deneme
yapmasından, hayatın merkezindekini yerini düşünmüştüm.

Belki fert fert biz de Allah’ın *halife* denemeleriyiz. Kimse, belki
istatistiklerin %100 diyeceği oranda, bunu başaramıyor ama bu yeni
denemeler olmayışı için sebep değil. *Belki* Allah’ın halifesi olanlar
da var ama haberimiz yok. *Belki* hepimiz Allah’ın halifesiyiz ama
haberimiz yok. *Belki* haberimiz var ama *hilafet* bildiğimizi
sandığımız şey değil. *Belki…*

Bu söylediklerimi *her şey yanlış olabilir o halde denemesek de olur*
diye anlayacaklar olacaktır, tabi, çünkü zamanımızın ruhu biraz böyle.
İnsana *yaptığın yanlış* deyince, *seninki de! O halde bir farkımız yok*
diyor. *Doğrumuz ve yanlışımız olsun* deyince de sanki bu yukardakilerle
çelişiyormuş gibi oluyor. Hayır. Denemek ve hakkını vererek denemek,
sonunda yanlış olabileceğini bilerek denemek bir şeydir; sonunda yanlış
çıkabileceğini bilerek *denememek* başka bir şeydir; doğruyu ve yanlışı
bilerek yaşamak bir denemedir ama doğruyu yanlışı umursamadan yaşamak
gerçekte deneme falan değil, sonunda ne yanlışa, ne doğruya çıkacak
tuhaf bir tembelliktir…Denemede korkaklık ve tembellik, bulunduğumuz
yanlışı ataletimizle tahkim etmekten başka işe yaramaz, *her şey göreli,
doğru yok, yanlış yok, o halde hadi içelim* de *denemek istemiyorum,
keyfim yerinde* demektir.

Doğru var, yanlış var, o halde deneyelim. Sonunda nasılsa doğruya
çıkacak yolumuz.

.. [1]
   (Ey Resûlüm!) Hani Rabbin meleklere: “Ben yeryüzünde (hükümlerimi
   yerine getirecek) bir halife (yetki ve yöneticiliğe elverişli insan)
   yaratacağım” demişti. (Melekler de: “Ya Rab!) Biz seni hamd (övgü)
   ile yüceltip ve seni bütün noksanlıklardan tenzih edip ulularken,
   orada (senin emirlerini tutmayıp) bozgunculuk çıkaracak ve kan
   akıtacak birisini mi yaratacaksın?” dediler. (Allah da): “Şüphesiz
   ben sizin bilmediğiniz şeyleri bilirim.” dedi. (**H.T. Feyizli
   meali**
