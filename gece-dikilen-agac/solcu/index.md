Solcu
=====

:date: 2014-11-23 03:41:51 +0200

Solculuk güzel şey, solcuları severim. Sağcıları sevmediğimden değil. Ne
ki siyasi yelpazelenmesiyle gurur duyan pek az sağcı gördüm ama solcu
pek çoktu.

Aklıma ne geliyor solcu deyince? Şöyle bir şey: Dünya kötü bir yer ve
birinci vazifesi bunu düzeltmek olan arkadaşlar solcu oluyor. Bu
düzeltme nasıl olur konusu pek açık değil, kabul edelim ki zaten
kimsenin bu konuda pek net bir fikri yok, ancak bir şeylerin
düzeltilmesi gerektiğini, bunun da bir noktada, belki hayli uzak bir
noktada bir devrimle olabileceğini söylüyorlar. Hepsi değil belki,
bazılarına devrim o kadar uzak ki unutmuşa benziyorlar.

Velakin bu devrime hazırlanırken bir yandan da eleştirdikleri ve genelde
kendilerinden başka herkesin kötü olduğu dünyayı *algılamaya*
çalışıyorlar, bol bol okuyorlar. Okudukları (ve birbirlerine
anlattıkları) çoğu şeyi ben anlamıyorum. Bazen anlarmış gibi yapmam
gerekiyor, o zaman da cümle arasında *nesnel*, *uygulanabilirlik* ,
*betimsel*, *bilişsel* gibi kelimeler kullanıyorum. Pek farkeden
olmuyor.

Bana nedense biraz, aslında bu şikayet ettikleri dünyadan besleniyormuş
gibi geliyorlar. Kapitalisti, gericisi, faşisti, ırkçısı ortadan kalksa,
sadece konuşacak bir şey bulamamak değil, aynı zamanda *yiyecek* bir şey
bulamamak tehlikesiyle de karşı karşıya kalabilirler. Hangisi daha büyük
sorun bilemiyorum gerçi ama muhtemelen yiyecek bir şey bulamayınca,
aralarından bazısını kapitalist yaparlar ve iki sorun birden hallolur.

Bazen tahayyül etmeye çalışıyorum: Herhangi bir kapitalist sistem içinde
değil, tamamen kendi kendine yeterli, bir yandan özgürlükçü, bir yandan
da sınıfsız bir sistem…Bir yerlerde bir şeyler oturmuyor.

Özgürlükçüyseniz, insanların bir araya toplanmasına ve beraber iş
yapmalarına da izin vermeniz gerekir. Eğer bunların arasında bazıları
bazılarından daha fazla *kazanabiliyorsa* kapitalizm hortlayacaktır. Yok
eğer bütün işleri *devlet* yaratacak ve planlayacaksa, bu
planlayıcıların *ayrı* bir sınıf haline gelmesi sınıfsızlığı yok
edecektir. Böyle bir sistem, ancak savaş ganimetleriyle veya dışardaki
kapitalist sistemle uzlaşarak yaşar. Ganimetleri eşit dağıtmak nisbeten
kolaydır ama tükenmek gibi bir *kusurları* vardır ve kapitalizmle
uzlaşıyorsanız, zaten bir noktada onun bir parçası sayılırsınız.

Bana diyeceksiniz ki, işte efendim, şöyle teoriler, böyle fikirler var:
Evet ama gördüğüm *örnek alınabilecek* bütün komün sistemlerinde nüfus
sınırlı. Az insanı yönetmek zaten kolaydır, çok büyük teorilere de
ihtiyaç yoktur bunun için. Ne zaman ki binler mertebesinden milyonlar
mertebesine geçersiniz ve insanlar *kozmopolit* hale gelir, ya milyonlar
zıvanadan çıkmasın diye Sovyet Rusya’dakine benzer *heyula* gibi bir
bürokrasi yaratmak zorunda kalırsınız ya da ideallerinizi *biraz
gevşetmek* gerekir ve o zaman da zaten artık *gerçek dünyada* yaşıyor
olursunuz.

Kapitalizm (aslında yoktur böyle mütekamil bir sistem de, hadi kabul
edelim olduğunu şimdilik) şöyle çalışır: Benim 100 birimlik işim var ve
bir insan günde sadece 10 birim iş yapabiliyorsa, 10 birim harcayıp bu
100’ü 10x10’luk parçalara böler, 10 kişiye yaptırırım, onlara yaptıkları
iş için 10’ar lira veririm ama ben –iş büyüdükçe, toplam kar arttığı
için– 110 birimlik iş için belki 1000 lira kazanırım. Bu düzenin
çalışması için sermaye gerekir, evet, ama asıl olarak 100 birimlik bir
iş fikri gerekir. İş fikrinin çalışması için de dünyaya ve insanlara
ilişkin *doğru* ve fazla karmaşık olmayan bir görüş gerekir. Böyle bir
fikir nasıl bulunur bilmiyorum ama oturduğu yerden insanların ne kadar
kötü, bencil ve anlayışsız olduğunu düşünerek vakit geçirmekle
bulunmayacağı kesindir.

Zaten karmaşık olanı daha da karmaşık hale getirerek kimse kimseyi
kurtaramaz.

Bir sistemi iki şekilde inşa edebilirsiniz. Birincisi o kadar karmaşık
olur ki *ayan* hiç bir problemi olmaz, ikincisi o kadar *ayan* olur ki,
hiç bir problemi olmaz. Radarıma takılan ve solculuk namı altında
toplanabilecek tüm fikirlerin birincisi gibi olduğunu düşünüyorum, o
kadar karmaşıklar ki görünen hiç bir kusurları yok.

Ancak bu kapitalizm denen, ve aslında, dedik ya, mütekamil bir sistem
olmayan *şeyin* başardığını elinden alabilmeye çalışmak için hayli büyük
bir kusur. Çünkü kapitalizm, basitliğinden dolayı güçlü, kapitalistler
solculara göre hayli basit insanlar, kimse (eğer nemalanmıyorsa) bir
kapitalistin arkadaşlığını solcuya tercih etmez. Çünkü basit saiklerle
hareket eden herkeste olduğu gibi kapitalist hayli sıkıcıdır. Bu
basitlik ona solcuların hala becerip de tamamen çözümleyemediği bir
esneklik verir. Kapitalistin sorduğu, *nasıl para kazanırım?* sorusunun
cevabı her durumda değişir. Kimi zaman tarım yapar, kimi zaman
muhasebecilik yapar, kimi zaman program yazar, kimi zaman araba yapar,
kahve satar, müzik yapar, kitap yazar, akıl satar, hatta para
kazanacağını gördüğünde Marx’ın posterlerini yapıp satan, Che’yi tişörte
basan da odur.

Bunların hiçbirini de sabah kalkıp *bugün Kapitalizm için ne yapsam?*
diye sorarak yapmaz. Amacı basittir. Herhangi bir –izm’e (eğer bundan
para kazanmayacaksa) zaman ayırmaz. Kapitalizm dedikodusu da, malum,
genelde pazar payının solculara ait olduğu rekabeti yüksek bir
piyasadır. Kapitalist böyle rekabeti fazla, karı az pazarlara girmekle
zaman kaybetmeyecek kadar akıllıdır. Kapitalizmin ne olduğunu tarif
etmeye kalkmaz, bir şeylerden daha iyi olduğunu isbat etmeye çalışmaz,
onu eleştiren solcuların bile ona ne kadar muhtaç olduklarını yüzlerine
vurmaya zaman harcamaz.

Para kazanır.

Bunun için insanlara yeni ürünler sunması, eskileri daha verimli hale
getirmesi, organizasyonunu daha karlı olmaya zorlaması, muhtaç durumda
birilerini bulup onlardan *yüksek verim alıp az ücret vermesi*,
ürünlerinin kalitesi konusunda yalan söylemesi ama çok defa da kaliteyi
gerçekten artırması gerekir. Kapitalizmi bu derece etkin kılan gerçekte
dünyanın öngörülemezliği ve bununla başa çıkmaktaki basit kaidesidir.
Ölçmesi biçmesi mümkün bir kaide olduğu için de, evet, pek hoş
karşılanmaz; çünkü kimin kimden daha fazla para kazandığını anlamak,
kimin kimden daha *iyi, güzel, akıllı* olduğunu anlamaktan fazlasıyla
basit, kabalık derecesinde basit bir iştir. Zaten bunun için insanlar
iyilik, güzellik ve akıl üzerine binlerce senedir çene yorarken,
kapitalizmin bu ölçüsüne dair pek konuşmamışlardır. Konuşacak bir şey
*yoktur* zira. Kapitalisti şeytanın yeryüzündeki halifesi gibi anlatan
birinin cevap vermesi gereken en önemli soru yeryüzündeki bu haddinden
fazla kompleks yapının yerine ne konacağıdır. İnsanlar, *belli ki*
kapitalizmin nimetlerinden, televizyonlarından, cep telefonlarından,
arabalarından, endüstriyel ürünlerin ucuzluğundan vazgeçmek istemiyor.
Bunu görmek için çok büyük bir araştırma yapmaya gerek yok. Sormaya bile
gerek yok aslında, azıcık düşününce bulunuyor. Solcular, *devrim* yapmak
istiyorlarsa, bunun daha iyi cep telefonlarına, daha renkli
televizyonlara, daha hızlı arabalara yol açacağına insanları
inandırmalı… Ama böyle olmayacağını hepimiz biliyoruz, solcular da zaten
insanların bunlardan *vazgeçtikleri* bir dünyayı arzuluyor, yoksa
bugünkünden daha renkli ürünler üretmek için bugünkünden *daha
kapitalist* olmak zorunda olacaklarının farkındalar. Farkında
olmayanlar, en azından kapitalizmin bugünkü nimetlerinin *ikame*
edilebileceğine inanıyor. Neyle? Ortak bir planlamayla. Kapitalizmin
basit iştahla ürettiği eşyanın planlamayla üretilebileceğini
söylüyorlar. Ancak bunun iki önemli kusuru var: Birincisi böyle bir
düzende *planlayıcılar* kapitalistlerin kılık değiştirmiş hali oluyor.
İkincisi ise, kapitalizmin yarattığı hayatı planlamak *ancak* ondan daha
karmaşık bir organizasyonla mümkün.

Bu ikincisini, itiraf etmek gerekirse Dawkins’in Tanrı’ya itirazından
yürüttüm. Tanrı’nın kainattan daha kompleks ve daha az muhtemel olduğunu
söylüyor ya, ben de kapitalizmi (yani ekonomik kainatı) aynıyla
yaratacak (ve bir yandan da adil olacak) bir otoritenin, kapitalizmin
kendisinden daha kompleks olması gerektiğini söylüyorum. Şöyle açıklamak
mümkün, kapitalist düzen içinde iki delik çorabı üstüste giyip, çorap
almamam ama bir bilgisayar oyununa elli çorap parası vermem mümkün;
böyle bir seçeneğim var; eğer bunu *planlamalı* bir sistemde ikame
etmeye kalkışırsak, sonunda tüm insanların bu minik tercihlerini
karşılamak için gerekli organizasyon, kapitalizmin yarattığı tüm
organizasyonlardan daha becerikli ve karmaşık olmak zorundadır. Bu da,
nasıl derler, *pek inandırıcı değil.*

Bunun yerine uygulamada ne olabilir? İnsanların ne istediğine
bakılmadan, onların neye ihtiyaçları olduğuna başkası karar verebilir.
Bu, evet, çok daha basittir, bana bilgisayar oyunu ve çorap arasındaki
tercihimi sormaktansa, nüfusun %99’unun yaptığı şeyi yaptığımı kabul
edip, ayda iki çorap, üç senede bir de bilgisayar oyunu verebilirler.
Bak, ne güzel bir hayat. Bunun da tabi, insanları pek mutlu etmemek gibi
bir sorunu vardır. Temel ihtiyaçlarım karşılanır ancak sürüden ayrılmak
istediğimde seçeneğim yoktur. Çorapları biriktirip satamam, zira
herkesin zaten yeterince çorabı vardır, bilgisayar oyunları da o kadar
nadirdir ki, gidip birinden almam mümkün değildir. İşte bu sebeple
solculuk *asla* beklediği devrimini yapamayacaktır. Kapitalist sistem
krize girebilir, arada birileri sınırlı da olsa sosyalistçilik
oynayabilir ama tüm dünyanın bu şekilde idare edilmesi mümkün değildir.
Çünkü böyle bir organizasyon kendi ağırlığıyla hantallaşır ve çöker,
çökmesini sadece (Sovyetlerde olduğu gibi) silah zoruyla
uzatabilirsiniz, ancak o da ilanihaye devam etmeyecektir. Bir noktada
insanlar kapitalizmi öyle ya da böyle yeniden ihya edecektir.

Peki çözüm nedir? Çözümün (evet, sanırım mevcut) ne olduğuna burada
girmeyeceğim ancak şimdilik şöyle diyelim: Merkezi planlama kapitalizmin
alternatifi olamaz; sınıfları yok edemeyiz; mülkiyeti ortadan
kaldıramayız; insanların bilinçlenip de tüketim iştahlarından
vazgeçmeleri bekleyen de daha çok bekler.

Merkezi planlama kapitalizmin alternatifi olamaz, çünkü yukarda
bahsettiğim gibi kapitalizmi *simüle* edecek organizasyon, ondan daha
kompleks olmak zorundadır. Sınıfları yok edemeyiz, çünkü insanların
arasında temelde eşitsizlikler vardır, sınıfların oluşma kriterini
*zenginlikten* alıp *politik bağlara* çevirmek, sınıfları yok etmek
değildir. Yapılacak şey, dünya tarihinin akışının gösterdiği gibi *sınıf
geçişlerini kolaylaştırmaktır.*

Feodal zamanlarda, insanların sınıf değiştirmesi hemen hemen mümkün
değildi, burjuvazi bunu biraz daha mümkün kıldı, şimdi hedef bunu daha
da kolaylaştırmaktır. Üst sınıftaki oraya layık olmadığında çabuk
düşecek, alt sınıftaki daha iyisini yapabildiğinde çabuk çıkacaktır.
Ancak bu sınıflaşmaya toptan bir karşı duruş değildir, sadece insanların
istedikleri/hakettikleri yere daha çabuk gelmesini sağlamaktır.

Mülkiyeti ortadan kaldıramayız, zira bunun sağladığı basitlikte bir
mekanizmayı tekrar etmeye çalışmak, yine fazlasıyla karmaşık bir sisteme
yol açar. Bir şeyler üzerinde tasarrufta bulunan insan, onun sahibidir,
bu tasarrufunu devlet adına da yapsa, kendi adına da, o mülke kira da
verse, üstüne zimmetli de olsa, mülkiyetten kaynaklanan zararlar
değişmez. Buna mukabil bir insan tasarrufta bulunduğu şeyi o kadar da
sahiplenmiyorsa, mülkiyetten kaynaklanan yararlar azalır; çünkü herkesin
olan bir şeyin kaybolması daha kolaydır, insanlar kendilerine ait
gördükleri şeye daha çok dikkat eder. Mülkiyeti yok etmek, dünyalıklar
için yarışmayı engellemez, çünkü bu sefer falanca devlet çiftliğinin
müdürlüğü için yarışacaklardır ama mülkiyetin sağladığı verimlilik ve
basitlik faydası kaybolacaktır.

İnsanların bilinçlenip daha azla iktifa edeceklerini düşünen ise, oturup
dinler tarihini bir inceler, her kültürden belki binlerce *peygamberin*
yaşadıkları çağda insanlara daha az tüketmelerini salık verdiklerini
görür ama insanların hiçbir zaman iştahlarını dizginlemediklerini de
farkeder. *İnsanın bir vadi altını olsa, bir vadi daha ister, insanın
ağzını topraktan başka bir şey doldurmaz.*

İşte bütün bu sebeplerden dolayı solcuların savaşmaya çalıştığı
cephelerde kapitalizm galiptir ve solcularımız da, aslında herhangi bir
ürün kadar kapitalizmin ürünüdür. Kapitalizm solcuya da bir vazife
vermiştir. Konuşmaya ve yumuk sıkmaya devam eder, sistemin gazını alır,
insanların büsbütün mutsuz olmasını engellerler.
