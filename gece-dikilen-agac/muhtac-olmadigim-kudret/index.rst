Muhtaç olmadığım kudret
=======================

:date: 2014-11-23 03:41:51 +0200

Muhtaç olduğum kudret, kudrete muhtaç olmamak…

İstemiyorum. Tahakküm eylemek tarzım değil. Kendimi isbat gayreti içre
değilim, nefsimi okşatmaya, heveslerimi tazelemeye, ismimi
derinleştirmeye, bir takım cümleler içinde kendimi görmeye…Muhtaç
olduğum kudret tüm bu anlamsız iktidar şaklabanlıklarından uzakta
kalabilmek. Bir bayrak aramıyorum, dalgalandırıp kendime kimlik
biçeceğim ve bir devlet aramıyorum mevhum büyük kavramlarda kendimi
aklayacağım.

Varolmak zordur. Varlığın yükünü, biliyor olmanın yükünü sırtlamak
zordur, bu sebeple insanın sahte heykeller dikip bu sıkıntıyı, günah
keçilerine günahını yüklediği gibi, yüklemesi gerekir. Anlamsız
hayatlara anlam, sadece bir kulaç daha derin anlamsızlıklar bulmakla
mümkündür.

Ancak fazla derinlere el uzatınca, kaya kadar sert o hiçliğe çarpar
elin, acır.

Kudret ihtiyacının yarattığı tiyatro, kültür dediğimiz, hayat dediğimiz,
kendimizi serip alıcı beklediğimiz pazar. Alıcımız çoksa, yani kendimizi
önemli hissedeceğimiz bir konumdaysak, zenginsek, sözümüzü dinleyen
varsa, saygı duyuluyorsa, anlarsınız, bu çeşitten yelpazelerle
serinletiyorsak kendimizi, kudretliysek kısacası, kudretin mahkumu ve
kölesiyiz demektir.

Kudret ihtiyacını söküp atamadığı için tüm kudretinden soyunmuş, sonunda
bir korkuluk kalmış olanlara bakıyorum, bir de tüm kudretini kudrete
muhtaç olmayışından alanlara.

Varlığın sonsuzdaki resmini kudretten yıkanmış olan görebilir.
