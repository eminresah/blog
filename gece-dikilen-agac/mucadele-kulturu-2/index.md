Mücadele Kültürü
================

:date: 2014-11-23 03:41:51 +0200

Hoşunuza gitmeyen bir şey olduğunda değiştirmek için ne yaparsınız?

Geleneksel olarak toplumumuz statükonun ancak şiddetle değişeceğine
inanır. Başka tür mücadele yöntemlerinin gelişmeyişinin altında bu inanç
yer alsa gerek.

Türklerin İslam’ı bu derece benimseyişlerinde bu temel gözüme çarpar:
Türkü İslama çeken, İslamın cihad çağrısıdır ve bu sayede tek bildiği
mücadele yöntemine kutsal bir anlam bulur. Merak ediyorum şiddetin amacı
mı “îlâ–yı kelimetullah”tı yoksa “îlâ–yı kelimetullah”ın amacı mı
şiddet?

Bu şiddet aşkı bir yandan (günümüzde hala devam eden) orduya ve silaha
atfedilen kıymeti gösterir. Osmanlı’nın asker sınıfını koruyan
politikasının belki iyi askerlik yapan ama bunun dışındaki hiçbir işte
birinci sınıf beceriye erişememiş bir millet ortaya çıkardığını
düşünüyorum. Diğer milletlerin yarattığı kültürü ele geçirmek ve çekip
çevirmekte mahir fakat kendisi müstakil bir umran, kültür, değer
yaratmaktan uzak.

Günümüzde de adalet olsun, hikmet olsun, hakikat olsun hemen hiç bir
değere biat etmeyen, temelde iki yüzlülükten başka değeri kalmamış
milletimizin de bu şiddet aşkının meyvesi olduğunu ilham ediyor.
İnsanların (her türlü aşağılamaya maruz bıraktıkları) “laf”la herhangi
bir şey ol(un)mayacağını, işin her zaman şiddete indirgeneceğini kabul
eden “fikir”leri, bizi bizden olmayan insanlarla rahat bir diyalog
kurmaktan uzak tutuyor.

Hoşumuza gitmeyen bir şeyi ancak yok ederek, öldürerek veya korkutarak
düzeltebileceğimizi düşünüyoruz. O sebeple meseleleri barış içinde
çözmek bize yakışmıyor, o sebeple anlaşmak sadece bir aldatmaca olabilir
ve elbette tüm dünya bize düşman.
