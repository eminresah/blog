Uyuşturucu
==========

:date: 2014-11-23 03:41:51 +0200

Senin de bir gün adı *din* olan, *ideoloji* olan, *düşman* olan,
*tüketim* olan, *votka* olan, *futbol* olan veya düpedüz *uyuşturucu*
olan bir uyuşturucuya ihtiyacın olacak. Sen de göreceksin, yeryüzü
*ayık* gezenler için güzel bir yer değil, bilhassa yönetirken göreceksin
ki, uyuşturucu olmadan insanları idare etmek imkansız.

Çünkü yok, gerçekte aranan sorunun cevabı, herkese yetecek kadar araba
ve herkese yetecek kadar güzel kadın. YOK.

Varmış gibi yapmak, eh, evet, sanki herkese istediğini verecekmiş gibi
yapmak, eh, uyuşturuculara küfretmek, eh, tabii ki, hepimiz uyanmak ve
aydınlanmak istiyoruz ama güzel kadın ve araba da istiyoruz, ve güzel
bir cip olsa ve hatta uçak ve hatta denize nazır ev…Hepimizin olsa.

Ah, sen de göreceksin, uyuşturucu olmadan insanlık çok konuşuyor, boş
konuşuyor ve *düşün* demek yetmiyor. Cenneti ancak ölülere
verebiliyoruz, bu dünyada uyuşturucudan başkası yok.
