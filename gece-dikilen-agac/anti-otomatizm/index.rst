Anti Otomatizm
==============

:date: 2014-11-23 03:41:51 +0200

*Otomatizm* dediğim kendimdeki bir heves, her şeyi otomatik yapma
hevesi, o kadar ki *elle* ilgilenmek zorunda kalmayayım. Neyle?

Mesela yazılarla. Yazıyı yazayım, kaydedeyim ve hemen yayınlansın. Web
sayfasını açmak, kopyalamak, yapıştırmakla uğraşmayayım.

Mesela günlük hayatımda. Her gün aynı saatte aynı işi yapayım, fazla
düşünmek gerekmesin.

Mesela hemen her konuyu açıklayıcı kurallar bulayım ve tek yapmam
gereken onları değişik durumlara uygulamak olsun.

Velakin ben aslında bunun tam tersi tabiata sahip bir insanım, bir şey
otomatikleşmişse artık ilgimi çekmez. Bir meseleyi çözmüşsem,
otomatikleştirmişsem, girdisini çıktısını biliyorsam, daha fazla
uğraşmam, sıkılırım.

Bunu da milyonlarca kez görmüşümdür. Bir tarafım otomatikleştirir, diğer
tarafım da otomatiklerden kaçar.

Bir zaman önce twitter hesabının takip sistemini otomatikleştirdim
mesela. Ufak bir program yazdım, takip ettiğim insanların konuştukları
insanları takip ediyor. İlgimi çekmeyen olursa takip etmeyi
bırakıyordum. Optimist bir yaklaşım, *takip edeyim mi* diye değil,
*bırakayım mı* diye soruyorum.

Bir süre iyi gitti. Ancak baktım ki algoritma gerçekten çalışıyor,
önceki denemeler gibi elin Filipinlisini, Çinlisini falan eklemiyor, bir
anda ilgim kayboldu. Tüm twitter okumasını bıraktım. Hatta bununla
beraber o kadar da otomatik olmayan diğer hesapları takip etmeyi de
bıraktım.

Her gün kendimi 30 küsur ayrı kriterden hesaba çektiğim bir tablom var.
(Ne kadar çalıştın, ne kadar yazı yazdın, namazların ne alemde falan…)
Bir süredir bunu elle doldurmak yerine, şöyle Neural Network tarzı bir
işler yapsam, hatta yapılacaklar listesini de eklesem, benim en sevdiğim
ve gerekli şeyleri *otomatik* olarak günün içine serpiştirse diye
düşünüyorum. Otomatizm’in dorukları.

Ancak şunu da biliyorum ki, bir gün, iki gün, belki bir ay çalışır,
sonra tüm sistemi bir kenara atarım.

Hayatımda manuel yaptığım bir şeyler olmalı.

Şimdi bu yazıyı genelleştirmek istiyorum. Tüm otomatist ahlak
sistemlerine bir eleştiri getirmek istiyorum mesela, kişinin şunları
şunları yaparsa doğrudan cennete veya cehenneme gideceğini söyleyen tüm
otomatist din adamları hakkında konuşmak istiyorum, bilimcileri
otomatizminden bahsetmek istiyorum, ancak birincisi zamanım yok,
ikincisi bu gibi genel konuşmaların da otomatizmin bir başka türü
olduğunun farkındayım.

Yani bunları yazarsam da, hemen yazıdan sıkılıp, bir daha okunmayacaklar
arasına atacağım.

Büyüdükçe küçülüyorum sanırım. Artık daha küçük meselelerle meşgul
olmalıyım.
