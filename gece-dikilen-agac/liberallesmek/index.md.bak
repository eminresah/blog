---
title: Liberalleşmek
date: 2014-11-23 03:41:51 +0200
---

Normal bir süreç olsaydı bu heyecanı anlardım, ancak temellerini bizden,
içimizdeki dinamiklerden alan bir süreç değil.

Evet, ben de bu ülkenin iki ileri bir geri sivilleşmesinden memnunum,
şikayetim yok, yine de işi gücü bırakıp halay çekecek kadar da
sevin(e)miyorum, blogundan askere sataşarak ülkeye demokrasi getirdiğini
düşünen zevatın heyecanını paylaşamıyorum.

Çünkü sahnenin tamamını görmüyoruz ve sahnenin tamamını görmediğimiz
yerlerde, oyunun lehimize seyrettiğini düşünürken aslında sahnede bizim
de olduğumuzu ve birilerinin de bizi izlediğini farketmek her zaman
mümkün. Oyun belki de onların oyunu.

Liberallik bu ülkede felsefi ve sosyal temellerini yerli yerince
oturtarak gelişmiyor, garip bir şekilde (modernizm/pozitivizm
tecrübemizde olduğu gibi) tepeden indiriliyor, insanların pek çoğunun
aslında ne istediklerinden haberi yok ve bana kalırsa mesele aynı
aktörlerin biteviye rollerinden sıkılan insanların artık bir değişiklik
istemesi… Liberalizmi gerçekten sevdikleri için değil, geçer akçe o
olduğu, savunması kolay olduğu ve marka değeri yüksek olduğu için
Liberalleşiyor insanlar. Yoksa “müslüman liberal” gibi bir çelişkiyi
nasıl üretebilirdik? Müslüman “emr–i bil ma’ruf ve nehy–i an’il
münker”le emrolunur, bir insanın hem liberal olup, hem bu emri yerine
getirmesi mümkün mü?

Garip bir yere gidiyoruz. Bakalım ne çıkacak.
