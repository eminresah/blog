---
title: Retorik Güç
date: 2014-11-23 03:41:51 +0200
---

Kuvvetli retoriğin insana neler kazandırabileceğini biliyoruz, insanın
çektiği cefanın sebebi olabileceği gibi sefası da dilinin maharetinden
kaynaklanabilir.

Peki insanı güzel konuşturan nedir? Dışardan bakıldığında, kimilerinin
lalettayin bir konuda güzel konuşabileceğini düşünebiliriz. Ancak asıl
maharet, eğer sözü *fiile* dönüştürmekse, herhangi bir konuda konuşmayı
sevenlerden çok, aslında, konuştuğu konuya derinlemesine vakıf ve onu
hayatın merkezine getirebilenlerin olmalı. En azından beni asıl
ilgilendiren konu, insanları harekete geçiren cinsten konuşmalar, yoksa
laf ebeliği yapmak ve belli bir konuyu içinden çıkılmaz hale getirmek
hayran olduğum özellikler değil.

Retorik gücün kaynağının büyük laflar olduğunu ve insanların en çok
kendilerini büyük laflara karşı kurban verebildiklerini seziyorum. Hayal
kurdurmayı bilmeyen hatiplerin yarım hatip olmasının sebebi bu olsa
gerek. Dinleyici kendini büyük bir anıt yaparken hayal ederse kulübenize
yardım ediyor, ancak ona *olanı* yani kulübeyi *olduğu gibi*
gösterirseniz, kımıldamıyor yerinden. Hatibin yapması gereken, kulübenin
gerçekte bir anıt olduğunu göstermek ve onu yapanları *ölümsüzlükle
takdis etmek.* Bu arada yalan söylerse, ki pek çokları bu ucuz yola
başvurur, zamanın sarkacı gelip bir gün bu yalanı ona ödetir ancak
mahirane bir şekilde doğru yoldan o kulübeyi anıt yaparsa, zaman da o
kulübeyi bir anıt haline getirebilecektir.

Peki retorik gücün temelinde büyük laflar nasıl şeylerdir? Mesela
ölümsüzlük vaadi, mesela milleti için önemli işler başarma, mesela
Allah’ın indinde sevgili bir kul olma, mesela dünyanın varisi olma …
Bunlar çok defa söyleyenin de dinleyen kadar *bîhaber* olduğu
cümlelerdir, pek çoğu hiçbir insanın emin olamayacağı, sakin kafayla
düşünüldüğünde akla yatkın gelmeyecek iddialardır. Yine de o sakin
kafanın pek muteber olmadığı yer ve zamanlarda retorik güç insanları
etkisi altına alır.

Dinin bu konuda özel bir yeri olduğu aşikar, dinin hemen bütün gücünün
içerdiği retorikten oluştuğu belli. İnsanların dini inançlarını
aktarırken kullandıkları dilin onlara güç verdiği ve bu gücü
paylaştıkları kişilerin de o retorikle –daha doğrusu *hayatın anlamı*
ile– güçlendikleri de söylenebilir. Öyle ki, insanlar başka herhangi bir
şart altında yapmayacakları bir çok şeyi din adına, –veya ona benzer
kavramlar adına– yapabiliyor. Ateistlerin kendilerine benzer bir dil
kurmak zorunda kalmalarının ve bir noktada bilimi olmadığı bir şey gibi
göstermeye meyletmelerinin temelinde de bu olsa gerek; bir dinin
sağladığı retorik gücü yenebilmek için sadece onun verilerinin
yanlışlığını göstermek veya onunla dalga geçmek yetmiyor. İnsan aklen
*tanrının yokluğuna* iman etmiş olsa bile, bu onlarda bir dindarın dini
retorikten aldığı etkiyi meydana getirmiyor, onlar bunun için dini
retoriği de ikame edecek bir takım *peygamberane* tavırlar takınıyorlar.
