---
title: Hayattan Bıkmış Adamın İtirafları
date: 2014-11-23 03:41:51 +0200
---

İlk itirafım, bu başlığın güzel bir kitap başlığı olacağını düşünmem
olsun. Arkada düşünüyormuş gibi yapan bir adam, gölgesi bir kapıya
düşüyor, bir yerde mum ve kitaba benzer bir şeyler…Öyle bir kapak ve
içinde kolpa bir kitap.

Hayattan bıktım, evet, dostum, bıktırıcı bir hayat yaşamadım, öyle bir
iddiam yok, en güzel hayatı da yaşamadım, ortalarda bir yerlerde, bazen
kendimi çok şanslı saydım ve bazen, hayır…Bu bir hikaye mi, yoksa ben
gerçekten mi böyle düşünüyorum, onu bile bilmiyorum; bu da ikinci itiraf
olsun.

Üçüncü itiraf insanlara artık saygı duymadığım olabilir. Yaşım
ilerledikçe ben de yabancılaşıyorum, huysuz bir ihtiyar olacağım
şimdiden meydanda; muhtemelen etrafa sevimli gelen garip hallerim,
farkında değilim onların, karım veya kardeşlerim taklidimi yaptığında
farkediyorum bende bir *acayiplik* olduğunu, bir de insanlar korkuyor,
evet, *deliden* korkar gibi korkuyor benden.

Dördüncü itirafım, geçenlerde de söylemiştim, artık okuduklarımı
unutmaya başladığım ve *daha kötüsü* bundan rahatsızlık duymadığım.
Öğrenirken kendimi bir şey yapıyor sanıyordum, ancak farkettim ki,
öğrendiğim şeyler beni aradığımdan daha da uzaklaştırıyor.

Beşinci itirafım, bir hayal denizinde, gerçekle aramda ummanlar varmış
gibi hissetmem. Ahir zaman peygamberinin günlük hayatında cennette yaşar
gibi halleri olduğunu söylüyorlar, ben de, cennet olmasa bile, olduğum
yerlerin hayli dışında, garip insanlarla garip konuşmalar yapıyorum;
bazen dudaklarıma bir isim yerleşiyor, bazen bir fikir ellerimden çıkmak
için yol yapıyor ve sonunda her işimi bırakıp zihnimi kazmak ve o
köstebeği bulmakla uğraşmam gerekiyor. Demin bir şiir yazdım ve sebebi
buydu. (Tabii ki okumayacaksınız, şiirlerim, o kadar kötü ki, artık
kimseye okutmuyorum.)

Altıncı itirafım, giderek giderek önyargılı bir adam haline geldiğim.
Bunu önyargılardan kurtulmak adına yaptım ama baktım insanların umurunda
değil ve gerçekten, aramızda engeller var, ne olacak, ha ikimizin kapısı
da kapalı, ha sadece seninki, neticede birbirimizi göremeyeceğimize
göre, kapıyı açıp beklemenin de bir manası olmadığına karar verdim.

Yedinci itiraf, insanların 100 kelimeden fazla yazıları okumadıklarını
düşünmem. *Manifesto* demeye çalıştığım ama nedense bu ismi baştan beri
kasıntı gören kitabı onbin kelimeden fazla yazmamam lazım, insanların bu
zamanda en fazla yüz kelime okuma kapasiteleri var ve bu gelecek on yıl
içinde yarıya inebilir

Sekizinci itiraf, çok az insanın umurunda olmam.

Dokuzuncu itiraf, benim umurumda çok az insan olması.

Onuncu itiraf, artık devrimlere heyecanlanmadığımı görmem. İnsanların
neden ayaklandığını anlıyorum, *ben bir zamanlar devrimciydim* ama
artık, hayır, ne Türkiye’de, ne herhangi bir Ortadoğu ülkesinde, ne de
başka bir ülkedeki devrim beni ilgilendiriyor. Oniki yaşında Sovyetlerin
yıkılışını gördüm ve heyecanlandım, sonra yirmi yaşında o sene bir
şeyler olsun *istedim* ama olmadı, sonra hayat bana devrimlerin çuvalı
şöyle bir salladığını ama delip de buğdayı serbest bırakmadığını
anlattı.

Onbirinci itiraf, Mısırlılarla ilgili iyi şeyler düşünmüyorum. Bunun
yapmaya çalıştıkları devrimle bir ilgisi yok, neticede hepimiz biliyoruz
devrimin çok fazla bir şey değiştirmeyeceğini, yapacakları en iyi şey
İsrail’le savaşmak olur, onu da ne kadar becerirler bilemiyorum.

Onikinci itiraf, artık İsrail’den nefret etmediğimi farkediyorum. Kurt
sürüye dalarsa çobanı suçlamak lazım, kuzu mazlum olabilir ama kurt da
vazifesini yapıyor.

Onikinci itirafa ek: Bir zaman Bahreyn denen adacıkta bir Filistinli
grupla karşılaşmıştım, Bir takım olaylar neticesi Filistinle alakalı
Türkiyede herkes ayaktaydı ama –Kudüsteki bir teknoparktan gelmiş–
adamların her halleri *biz artık bu işten bıktık* diyordu ve sonra bir
de Datça’da Filistinden kaçmış iki gençle tanışmıştım; İrlanda’ya
gitmeye çalışıyorlardı, ve düşününce farkettim ki, nasıl hiçbir insan
başkasının gayretiyle *olmuyorsa*, hiçbir millet de başkasının
gayretiyle kurtulmaz.

Onüçüncü itiraf umudumu kaybetmem gerekirken kaybetmiyor olmam.
Hikayenin gerisini görmeyi –pek heyecanlandırmasa da– istiyorum. Bakalım
hayatım nasıl sona erecek.

Ondördüncü itiraf, evet, giderek dindarlaşıyorum sanırım, en azından
artık bundan dolayı *suçluluk* hissetmiyorum, modern olamadığım için
içimde bir eziklik yok, hayatım boyunca bunu taşıdım, etrafımda her
zaman hayatın tadını benden daha iyi çıkaran birileri oldu ama artık
onlar *gibi* olmak konusunda bir hevesim yok. Ben monoton bir hayatın
fasit faresiyim.

Onbeşinci itiraf, hayatım sıkıcılaştıkça, yazılarımın sayısı artıyor.

Onaltıncı itiraf, para kazanmayı çok zor bir şey sanırdım, değilmiş.
Askerdeyken *bana hayırlı bir iş ver* demiş ve iş konusunu *rahmete*
bırakmıştım, herhalde daha iyisi olamazdı. Ama hala korkum var,
yeterince iyi değilmişim gibi geliyor, yeterince zeki, becerikli,
bilmemne…

Onyedinci itiraf, Karamazov Kardeşler’i yeni okuyorum. DailyLit’ten
geliyor, onu Instapaper’a göndertiyorum, ve o da telefona yükleniyor ve
ben de çargahta, bargahta, dergahta, halgahta okuyorum.

Onsekizinci itiraf, nedense klasikleri Türkçe’de okuyamadım. Zevk alarak
okuduğum bütün klasikler İngilizce oldu.

Türkçenin karın ağrısı bir dil olmaya doğru gittiğini görüyorum, bir
defada yüz kelimeden fazla okuyamayan insanların dili.

İtiraflardan sıkıldım. Şimdi herkes bunları gerçek sanacak.
