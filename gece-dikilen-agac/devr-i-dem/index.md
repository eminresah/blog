Devr-i Dem
==========

:date: 2014-11-23 03:41:51 +0200

Beynimi yalayan hayallerin arasında, sızıp kalan bir küçük kızın
portresi, bayılan aşıklar, susuz geçen ufuksuz yakışıklı, direk, miras,
ne olacak da olacak?

Yazılara böyle başlayayım, bunlar da benim *mukatta kelimelerim* olsun.

Plan yapmayı severim. Uygulamasını değil. Planını yapınca kendisini
yapıp üstüne bıktığım çok şey vardır, böylece yorulmam, bir şeyler yapıp
bıkmaktansa, yapmadan bıkmak daha iyi. *Hepimiz sonunda hiç olmayacak
mıyız?* demiş adam.

Atam. Takip etmiyordum ama bir arkadaş söyleyince farkettim, bu
seçimlerde Atatürk lafı kalmadı. Kılıçdaroğlu’nun neden CHP genel
başkanı olduğunu açıklayan bir gözlem. Kendisinden bıkmıştık zati. Bir
adamın her yere heykeli dikilmesi, her şeyin başı ve sonu ilan edilmesi,
ilkeleri, şunları, bunları…Peygambere söylenmesi tuhaf kaçan sözler.
Abartmaya gerek yok. Ölmüş insanların yeri mezar.

Ölmüşlük deyince, insanın ölmesi, ölebilmesi güzel. *Bi de biz ölelim*
demiş adam. Hayatı çok abartanın bunu anlamasını beklemiyoruz ama
vasiyetime *benim için değil, kendiniz için ağlayınız, çünkü eninde
sonunda hakikatle buluşan benim* diye başlamayı düşünüyorum. O hakikatin
*adem* olması mümkün mü? Olabilir tabi, dünya yüzünde hakkında
birbirimizi yediğimiz her şeyin sonunda derin bir karanlık olabilir,
herkesin yaptığını yanına kar bırakacak, doğmamızdan öncekine benzer
ebedi bir uyku. Bu ihtimal beni rahatsız etmiyor, ademle yüzleşmekteki
sıkıntı daha rahatsız edici. Dünyayı çok seven insanlar düşünsün ondan
nasıl ayrılacağını.

*Hakikatle buluşan benim* derken bu ihtimali de düşünmüyor değilim,
*hakikat* eğer sonsuz bir yokluksa, onunla da buluşmuş olacağım.

Azap çeken insanın bunu kendi vasıflarına hasretmesini beklemiyoruz,
ancak bu doğru, yani insanlar kendi arızaları, arzuları, arz ve
taleplerinin birbiriyle çatışması sonucu acı çekiyor. Açıkça söylemek
zor, hayatındaki erkeklerden, kadınlardan, işinden, evinden, insanlardan
şikayet edip duran insana *mesele sensin* demek zor, yeryüzünde hemen
hiç kimse çektiği sıkıntının doğal olmadığını düşünmüyor, herkes
yaşadığı sıkıntıntının yaşanması en muhtemel ve haklı durum olduğu
konusunda hemfikir. *Yaşadıklarımın sorumlusu benim* diyen bile bunu
çoklukla *hayır* denmesini beklediği için söylüyor. Acı çekiyorsan bunun
bir numaralı müsebbibi sensin.

Kafayı kadın erkek ilişkilerine bozmuş insanların çoğunun bekar olduğunu
farkettiğimden beri bu konuları pek ciddiye almıyorum. Üfürmenin kolay,
sorumluluğun az olduğu bir alan. *Ey kadınlar evlendiğiniz erkekleri
sabah akşam dövünüz* desem de, eşim bu sözümü ciddiye almadığı sürece
bir sorun yok, o da zaten beni pek ciddiye almaması gerektiğini bilir.
*Erkek egemen dili kıtır kıtır kesip ipe dizip kurutun, kışın kızartması
dolması iyi olur* diyerek de pek anlamlı fikir üretmiş olmazsınız ama
*feminist* arkadaşların yaptığı da bundan ibaret, hatta *yapı
sökümcülük* falan diye entel isimleri var bunun. Sen sökersin, başkası
diker, meydan gümbür gümbürlenir…

Kadınlarla ilgili en önemli meselenin erkeklere saygılarını kaybetmiş
olmaları olduğunu düşünüyorum ama bunun suçlusu kadınlar değil,
erkekler. Kadınlarımızın erkekleşmek zorunda kalması da bundan. (Biraz
*erkek egemen dil* kullanacağım, kusura bakmayın) önce erkeklerimiz
erkekliği terketti, kıvırmak, yaltaklanmak, iki yüzlülük gibi hasletler
aldı yürüdü, kadınlar da baktı erkek milletinden fayda yok, kendi işini
kendi görmeye alıştı. Bizim asıl meselemiz büyük ölçüde bu, ama erkek,
kendine bakıp, *kadın bana neden saygı duysun?* diye soracağına, hala
kadınları suçlamaya devam edecektir, tabii ki.

Özetle, önceden *erkek adam* diye bir söz vardı, artık ne erkekler adam,
ne adamlar erkek.

Evin içinde farklı dışında farklı erkek sayısı aldı başını yürüdü.
Eskiden de belki fazlaydı, bilemiyoruz ama kadınlar sokağa çıkıp,
erkeklerin özüyle sözü arasındaki uçurumu farkettiğinde, evde kendinden
esirgenen merhamet ve sevginin iş yerinde veya sair yerlerde başkasına
sunulduğunu gördüğünde saygısı azaldı. Dini de, dünyayı da, ahreti de
elinden almak için harekete geçmesinin arkasında böyle bir saik
görüyorum.

Nasreddin Hoca’nın ahfadı olarak tabii ki erkeklerin de haklı olduğunu,
bu namert dünyanın insanı bu hale getirdiğini falan anlatabiliriz.
Sonunda iş, hepimizin kölesi olduğu sosyal kanunların işlemesi gibi
görünür, *alt yapı üst yapı* falan filan.

Konuşmaya gerek yok aslında, susmak kafi.
