---
title: Terör ve Devlet
date: 2014-11-23 03:41:51 +0200
---

Bu konu üzerindeki standart görüş terörün kınanacak, lanetlenecek bir
şey olduğudur. Baştan kuvvetle ifade etmekte fayda var ki, evet, terör
kınanacak, lanetlenecek bir davranıştır; sivilleri hedef alan herhangi
bir zulüm, hangi yüksek idealler sözkonusu olursa olsun ve hangi sebebe
dayanıyor olursa olsun şerefsizliktir.

Bunu söyledikten sonra devam edelim: Terör her ne kadar devlet
otoritesinin zıddı gibi görünse de, bu ikisi arasında gerçekte bir fark
yoktur ve konu bir öncelik–sonralık konusudur. Sivillerin hiç zarar
görmeyip, sadece askerlerin savaştığı bir mücadele henüz verilmediğine
göre; sivillerin zarar gördüğü bütün mücadelelerin kimin tarafından
gerçekleştirildiğine bakılmadan terör olarak addedilebileceğini
düşünebiliriz. Kısacası, harbedebilen bir örgütün adının terör örgütü
veya devlet olması arasında, zarar gören siviller açısından pek bir fark
bulamazsınız. Devlet oraya daha önce gelmiş ve otoritesini tesis etmiş
örgüte denir; daha sofistike mücadele araçlarına sahip olması, örgüt
üyeleri arasında daha derin bir adalet ve meşruiyet duygusu yaratıyor
olması, kendi kültürünü inşa edebiliyor olması ve kendine tarihi bir rol
biçiyor olması; otoritesinin temelindeki askeri gücü bize unutturamaz ve
askeri güç, vatandaşlarına değilse de onların atalarına veya onların da
atalarına uygulanmış bir terörü işaret eder.

Burada hemen araya girip ekleyelim: İnsanları bıraksanız kendi
kendilerine güzel güzel geçineceklerine dair iddialar olsa da, yeterince
kalabalık ve kaynakları kısıtlı hiçbir toplumun bir yönetim otoritesi
dışında yaşayabilmesi makul görünmez. Bunun mümkün olduğunu iddia
edenler (Anarşist diyebiliriz sanırım bunlara), hala gerçek hayattaki
isbatıyla mükelleftir. (Sovyetlerin 70 seneden fazla bir zaman yaşadığı
halde çöktüğünü düşünürsek, herhangi bir Anarşist toplumun da en azından
ikna edici olabilmesi için yüz yıl yaşaması gerekir. On yıl da yaşasa
ikna olurum şahsen, pazarlık vardır.) Bu sebeple *devlet olmasa*
tartışmasına girmiyoruz.

Şimdi, yukardaki iki paragrafı beraber düşünecek olursak şu ortaya
çıkar: (1) Devlet otoritesi şiddete dayanır ve (2) devlet olmak
zorundadır ve normal düşünceli bir insan buradan hareketle üçüncü bir
fikre kapılır: Devlet otoritesi üzerindeki herhangi bir değişiklik ancak
ondan daha fazla şiddet uygulayarak gerçekleştirilebilir. Devletten,
onun askerinden, polisinden, müfettişinden korkan halkı tedhiş edip
sizden daha fazla korkmasını sağlarsanız ve kendi otoritenizi tesis
edebilirseniz, devlet haline gelirsiniz.

Bu mücadele mantığı bir çok yönden sakat olmasına rağmen neden terör
örgütlerine sahip olduğumuzu açıklar. Devletin otoritesi silah üzerine
kuruluysa, onu beğenmeyen de ancak silahla karşılık verebileceğini
düşünür.

Peki bu durumda insanların zarar vermeden mücadele etme şansı gerçekte
yok mudur? Biraz daha farklı düşünmek gerekir bunun için ve devletin tek
bir bütünden değil, etki dereceleri farklı bir çok güç odağından
oluştuğunu farketmek gerekir ve bu da “mekanik”in zıddı olarak “organik
mücadele” adını vereceğimiz bir başka yere götürür bizi.
