Devrimden Sonrası
=================

:date: 2014-11-23 03:41:51 +0200

Her devrimin başına gelen *Arap Baharının* da başına geldi sanırım.
Devrime kadar herkes biliyor ne istemediğini, herkes heyecanlı,
devrimden sonra borusu ötenler yine *muktedirler* oluyor.

Devrimlerin hemen hepsini harekete geçiren, insanların iktidardan
kurtulma ihtiyacı. Devrimler belli bir felsefeye, rejime, düzene karşı
gibi duruyor ama gerçekte kalabalıkların istediği iktidarın bağladığı
zincirlerden kurtulmak. Ancak insanları iktidar ve güç olmadan idare
etmek mümkün olmadığı için, devrimler başka iktidarlar ortaya çıkarıyor.
Yeni iktidarın da genelde ilk hasmı, önceki devrimi ateşleyen
muktedirlik karşıtları.

İnsanların bir yönetim olmadan yaşayacağına inanmak hoş, *insanlar iyi
olsun ve karşısındakine insan gibi davransın* temennileri güzel. Lakin
insan tabiatını boşverin, canlı olmanın getirdiği kısıtlar bile insanı
yönetime muhtaç kılıyor. İnsanlar *ihtiyaç* kavramının genel bir
geçerliliği olduğunu sanıyor ama insanlara ihtiyacını öğretmek bile
yönetim ve güç istiyor.

Devrimci fikirlerin devrimden sonrasını pek de konuşmaya yanaşmayışının
altında bunu görüyorum. *Mülksüzleştirenler mülksüzleştirilir* gibi
sloganlar heyecan verici ama *kim mülksüzleştirecek ve o mülkler ne
olacak?* sorusunun cevabını net olarak verince devrimden sonra
bugünkünden çok da farklı bir hayat olmadığını görüyorsunuz. Aynı aptal
işlere açlık korkusuyla devam edecekse insanlar, bunu zaten kan dökmeden
de yapabiliyoruz.

Devrimden sonra *hiçbir şey değişmez* değil, bir şeyler değişir ama
bunlar toplumun çıkınına hazırladıklarıdır. Devrimi kan dökmeden önce
fikirleri, üretimi, ahlakı, hayat anlayışını değiştirenler yapar. Eğer
kan dökmeden bunları değiştirmek mümkün değilse, kan dökerek de mümkün
değildir.
