---
title: Haklar ve Araçlar
date: 2014-11-23 03:41:51 +0200
---

Liberal düşünceye yakın duranlarda kişisel haklara doğal, vazgeçilmez,
kutsal gibi atıflarla yaklaşmak eğilimi mevcuttur. Zamanın rüzgarından,
esen yelin türküsünden olsa gerek. Türkiye’de son on yılda yaşanan
atmosfer değişikliği bu *propagandayı* güçlendirdi. Propaganda olarak
pek diyeceğim yok, *anadilde eğitim hakkı kutsaldır* falan diye girince
daha etkili oluyor olabilir. Yine de hukuku uygulamak *güç* dediğimiz
bir kavramla alakalı olduğu için, ideallerimizin emrettiği tüm hakları
insanlara tanıyamayabiliriz ve maddi imkanlar izin vermezse, kimse *hak
sahibi* olamaz.

Eğer herkesin kocaman bahçeli evi olsaydı, hayvan beslemek *tabii hak*
olabilirdi, apartman dairelerinde yaşadığımız için değil; eğer herkesin
elinde aya giden araçlar olabilseydi, ay seyahati bir hak olacaktı, eğer
ekonomimiz üretim üzerine değil, savaş ve yağma üzerine kurulu olsaydı
kölelik kurumu devam edecek, işgücü böyle sağlanabilecekti, eğer
toplamda yüz kişilik bir topluluk olsaydık aramızdan en fazla iki üç
kişinin yiyecek bulmak dışında bir hakkı olabilecekti ve onlar da
muhtemelen bizi yönetecek veya şamanlık yapacaktı.

Bunların afaki gelebilir, ancak bir hakka *kutsal* demek daha afakidir.
Üretim araçları değişmemiş olsa ve hala hayatta kalmak için avlanma,
inşaat gibi işlerde fiziki güç daha önemli olsaydı kadın haklarının
kutsallığından bahsedemezdik, Eğer mülkiyetsiz bir toplum
yaşayabilseydi, yani insanlar karıncalar gibi organize olsaydı, kimse
mülkiyetin bir hak olduğundan bahsetmezdi, böyle bir kavramın akla
gelmesi bile zordu.

Dünya tarihine bakınca araçların ve pratik amaçların ideallerden daha
önemli ve etkin olduğunu düşünürüm. İdealler bize bir hedef çizer, ancak
hangilerinin uygulanabileceğini araçlar belirler. Araçlar izin vermezse
idealler ideal kalmaya devam eder.

Günümüzde Liberal zevatın *keyiflerine* kutsal hak muamelesi yapmayı
sevdiği bir zaman. Dedik ya, propaganda olarak makul bir diskur, ancak
fikir olarak ileri sürüldüğünde bazı şeyler biraz komik kaçar. Dahası
geçmişe dönüp, tarih *değerlendirmelerini* de bu idealler üzerinden
yapmaya çalışmaları anlamsızdır. Atatürk’ü, misalen *neden demokrasiye
geçmedi?* diye eleştirmek, sanki demokrasinin başta burjuvazi olmak
üzere tüm unsurları tamammış gibi bunun hesabını sormaya çalışmak tuhaf
kaçar. Atatürk’ün eleştirilecek tarafı çoktur, Kürt meselesini üretmiş,
memleketin kültürünü *resetlemeye* çalışmış, kendi iktidarı için yalan
dolan bir kişi kültü kurmuş diye eleştirebilirsiniz; ancak Liberal
ideallere bakıp eleştirmek için önce devrin toplumsal araçlarının ne
derece uygun olduğuna bakmak gerekir. Demokrasinin yaşayabileceği
toplumda, güç odakları dağınıktır ve bir veya birkaç kişinin elinde
toplanmamıştır, o zamanki Türkiye toplumunda ise devletten başka güç
sahibi yoktu ve onun da başında tek *doğal lider* mevcuttu. *Demokrasi*
ancak emir ve komuta yoluyla olabilirdi, nitekim kendisinin tuhaf
denemeleri de öyle olmuştur… Demokrasi olabilecek bir memlekette zaten
bir gecede alfabe değişmez, kıyafet değişmez, kişi kültü etrafında
insanlar halay çekmez, devrim adına kafatası falan ölçtükleri, tilcik
ürettikleri *bilim* uydurmak zorunda kalmazlar. Atatürk devrim
yapabilmişse, demokrasi olmadığından değil *olamayacağındandır*.

İdealler araçların izin verdiği ölçüde gerçekleşir; telif hakkı da bu
araçların yardımıyla ortaya çıkmış ve yine o araçların yardımıyla
değerini kaybeden bir haktır. Mısırlı rahiplerin, mesela, telif hakkı
gibi bir kaygısı yoktu, matbaadan önceki devirlerde yaşamış insanların
da pek böyle kaygıları yoktu, zira o zamanlar bir kitabın fiili üretimi
zordu. (El yazması roman bulunmayışına şaşmamak lazım.) Ancak alimler
telif ederdi ve yazıya dayananlar dışındaki sanatların kopyalanması
mümkün değildi… Sonra sonra matbaa gelişti, yazar çizer takımı sadece
hamileri ve hayırseverler tarafından değil, *müşterileri* tarafından da
desteklenebilir oldu. Bir kitabın üretim sürecinin büyük kısmı yazarın
kişisel emeği haline geldi (Savaş ve Barış’ın hokka/mürekkeple ve
kitabın üç katı müsveddeyle yazıldığına bakıp, Tolstoy’un kafadan ayrı
kolunun da kuvvetli olduğunu anlayabilirsiniz) Telif hakkı kavramı da
orada ortaya çıktı; çünkü sanat ticarileşebilir olmuştu.

Şimdi başka bir dönemeçteyiz. Eskinin elle yazan, kütüphanelerde
sabahlayan ve zamanının çoğunu yazma işine hasretmek zorunda kalan
yazarının yerini, hemen herkesin karşılayabileceği bilgisayarlar ve
Internet aldı. Editörlük kolaylaştı, yazının üretim süreci kısaldı,
envai çeşit yazı üretim kolaylığı geldi. Diğer alanlar çok daha derin
etkilendiler, günümüz endüstriyel çıstak çıstak müziklerinin herhangi
bir insan emeğine ihtiyacı olduğunu sanmıyorum, kafiyeli anlamsız söze
abuk subuk tempolu *parça* üretecek program yazmak mümkün olmalı…

Elbette göznuru ve emekle yazılmış yazının, insanın kanlı ciğerini
ortaya serdiği şiirin, aylarca silip yeniden kurduğu melodinin bir
değeri vardır, bunlar korunmalıdır ancak telif hakkının neticesi
ticarileşme bunları korumak yerine bulunamaz hale getirmekte, roman
okumaktan bezdirecek derecede kötü roman, müzikten sıkacak derecede kötü
müziği önümüze sermekte ve sanatçı için *para kazanmayı* bir ölçü
yapmaktadır. Yetenekli insanlar derinleşmek yerine satması daha kolay
piyasa malı işler ortaya çıkarmakta, yeteneksiz insanlar para kazanmak
için yazmayı düşünmektedir. Sanatçı bir yandan bayağılaşırken, bir
yandan da hayattan kopmanın getirdiği anlamsız yalnızlığa bürünmekte,
hayatın kendisini beslediği *iş* gibi, *çevre* gibi çeşitli ırmaklarla
ilgisi kesilince bir acayip hal almaktadır.

Bu sebeple telif hakkının miadını doldurduğunu, süresinin bir yıl gibi
kısa bir süreye indirilmesi gerektiğini, plak şirketleri, yayınevi gibi
kurumların *tanıtım evi* haline gelmesi gerektiğini düşünüyorum. Bir
tanıtım evine ilgi duyabileceğim kitaplar/müzisyenler/videoları bana
haber vermesi, tanıtması için ödeme yapabilirim, o da editör, eleştirmen
çalıştırıp bana güvenebileceğim değerlendirmeler sunar; bunun ötesinde
bir iş fikrinin zaten bugünkü teknoloji seviyesinde yürümesi pek mümkün
görünmüyor. Eğer bir yazarı/müzisyeni desteklemek istersem, bunu daha
bağımsız yollardan yapabilirim. Servisini beğendiğim garsona bahşiş
bırakabiliyorsam, üslubunu beğendiğim yazara da doğumgünü *hediyesi*
gönderebilirim. Dahası konserlerine daha çok kişi, bloglarına daha çok
ziyaretçi alabilirler… Bugünkü *hayran/müşteri* ilişki biçiminden çok
daha insani bir ilişki biçimi gibi geliyor bu…

Yazılım üretip/bakarak hemen tüm gelirini dolaylı da olsa telif hakkına
bağlı kazanan bir insanım, Internet’ten çok nadiren kitap ve ondan daha
da nadir (belki bir defa) müzik indirmişimdir. Söylediklerim okuduğum
romanlardan sonra *ben de yazarım bunun gibi bir şey* diyen birinin
şahsi menfaatlerine de aykırı, torunlarıma miras bırakacağım bir telif
hakkı işime daha çok gelebilir. Ancak o devrin geçtiğini de görüyorum.
Göz göre göre temelsiz bir fikri savunmanın alemi yok. Telif hakkı belli
hedefler uğruna uydurulmuş bir hak, o hedeflere başka şekilde ilerlemek
mümkünse veya o hedeflere gerek kalmamışsa, üzerinde o kadar durmaya
gerek yok.

Motorlu araçların icadından sonra atların hukuku (ve pisliği ve kokusu)
üzerinde kafa patlatmaya gerek kalmadı, kendisini okumam için ücretini
önceden isteyen yazarın ve onun *sahibi* gibi davranan yayınevinin de
devri geçti; bir on–yirmi yıl daha geçmemiş gibi yapabiliriz belki, ama
geçti. Geçmiş olsun.
