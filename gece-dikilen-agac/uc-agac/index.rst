Üç ağaç
=======

:date: 2014-11-23 03:41:51 +0200

Üç ağacın arasında, atılmış çöp poşetleri, gübre kokusu, kendini şehirde
hep başkasının yolunu, başkasının arabasını, başkasının havasını,
başkasının diş fırçasını kullanırmış gibi hisseden adamın kambur duruşu.

Gürültülü sokaklarda insan kalbinin sesini duyamıyor, kulağımdaki insan
gürültüsü yalın değil muhtelit ama herkesin bildiği cinsten bir
yalnızlığı anlatıyor. Susmaya mecali olmayanların yalnızlığını.

Üç ağacın arasında çöp poşetleri, temiz kalmak için etrafını kirleten
insanların artığı dolu. Ve faydasız bu artık, canlı olmanın en mühim
vazifesi ve göstergesi olan büyük çemberin parçası olmaktan çıkmak için
çalışıyor insan. Eşyası çürümesin, ne ağaca, ne kuşa, ne toprağa faydası
olsun, yediklerini kimse yiyemesin, ne böcek, ne fare dadansın eve,
bedeni çürümesin ve mezar taşına dönüşsün, ruhu çürümesin ve adını
soytarılar gibi analım hep beraber.

Kaybolmak, örtünmek, sinmek. Üç ağacın arasında kaybolmuş bir mezar
anlaşılmayan bir dilden konuşuyor.
