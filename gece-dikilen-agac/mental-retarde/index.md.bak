---
title: Mental Retarde
date: 2014-11-23 03:41:51 +0200
---

Bazı zaman, kaçmanın artık iş görmediği zaman, yüzleşiyorum.

*Evet, sevmediğim şeyler var, her şey güzel değil ve insanların pek çoğu
aptal.*

İnsanların pek çoğu aptal değil, bir kere bunu teslim etmek lazım,
önceden herkesin bir vazifesi olduğunu düşünürken, daha doğrusu
düşünmeye çalışırken, artık bu konuda fazlaca ısrar etmemeye karar
verdim. Kabul ediyorum, ortalama tahmin ettiğim kadar yüksek değil, ben
önceden insanlarla ilgili daha iyimser düşünürdüm.

Evet, veya hayır, ama insanlara doğru davranmak için onların akıllı
olduklarına dair –sebebi belirsiz de olsa– bir kabul yapmak gerekiyor.
En azından böyle düşünüyordum. Kibre kapılmamak için. İnsanın şaşması
kolay bu hayatta kendini zeki/akıllı/vs. güzel kelimelerle aldatmaması
için.

Olmuyor. Yapamıyorum. İnsanların çoğunun zeki olmadığını, benim
anladığım şeyleri –en azından bu kadar hızlı– anlayamayabilecekleri,
onların da kendilerine has bazı yetenekleri olsa da, çoğunun aslında pek
de böyle yetenekleri haiz olmadığını görmek; acı, hayatın adaletsizliği
lehinize tezahür etse de acı verebiliyor, bu da öyle bir acı.

Bir de La Rochefoucauld’nun *zayıf insanlar samimi olamazlar* deyişinin
getirdiği bir sorun mevcut. Evet, insanların pek çoğunun zayıf, ve işte
bu sebeple pek de samimi olmadıklarını görmek de acı.

Güvenmezsen, anlaşmazsan, kopar. Bu da öyle işte.
