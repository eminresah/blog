Bilginin Bencilliği
===================

:date: 2014-11-23 03:41:51 +0200

İnsanın hakikati bilmesindeki engel *bilgi*. Bilgi, çünkü bilgi bencil,
iki kişi bir şeyi *yarımşar yarımşar* bilemiyor, ya bir insan tam
biliyor, ya da bilemiyor.

Daha başka şekilde söylersek, bilginin kalıba döküldüğü söz, ancak tek
bir ağızdan çıkabilir. Bir metin üzerinden birden fazla insanın
çalışması değil, bir sözün yarısını ben, yarısını sen düşünüp, ikimiz
ancak bir araya gelince söylesek, *ortak söz* olurdu, ancak böyle bir
şey yok. Önce ben konuşacağım, sonra sen yanlışımı gösterecek veya
doğrulayacaksın.

Önce ben bileceğim, sonra sen yanlış veya doğru olduğunu bileceksin.

O sebeple bütün sözler dönüp dolaşıp bir insanın dimağına bağlanır,
*birinden* kaynaklanmış olması gerekir, söz varsa söyleyen *tek bir
kişidir.*

Tek bir kişi ise kendi faniliği içinde bütün cemiyetin nereye gittiğini,
tüm bu insanlığın hangi hakikat etrafında döndüğünü bilemez. Kral da
olsa bilemez, sosyal bilimci de olsa bilemez. Onların bildiği de kendi
bencil bilgisidir. İnsanın bilgisi kendinden kurtulamaz.

Bu sebeple insan *hüküm vermekte acelecidir.* Hükümlerinin hep eksik
olmasının da sebebi budur. Balığın denizi anlaması kadar bile anlamaz
insan hayatı, buna rağmen doğrular ve yanlışlar havada uçuşur.

Daha çok insanın daha çok konuda daha ayrıntılı bilgi sahibi olduğu ama
kainatın ışığının giderek söndüğü bir devirde yaşayışımızın hikmeti
belki budur
