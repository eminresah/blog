Umutsuzluğumun Kaynağı
======================

:date: 2014-11-23 03:41:51 +0200

Şahsi bir umutsuzluk değil, şahsen gayet keyfi yerine, evli–barklı,
halinden memnun bir insanım. Hayat oyununun kurallarını az biraz
biliyorum, yaptığım işi sevdiğimden olsa gerek, şahsen *bir şey olma*
kaygısından uzun zamandır uzaktayım. Gerçekte kendiyle ilgili meseleler
hakkında yazdığı/konuştuğu halde, buna toplumsal bir hava vermeye
çalışanlardan değilim, parasız kaldığı için servet düşmanlığı, başarısız
olduğu için komplo teorisyenliği, sevgisiz kaldığı için kadın
yalakalığı/düşmanlığı, ilgi ihtiyacından fildişi kuleye tırmanma gibi
eğilimlerin ilgimi çekmeyişi bundan…Kainatla/insanla/toplumla
şahsi/nefsi bir meselem yok.

Ancak son bir ayda iki kişiye bulunduğum durumun *kıyamet koparken dahi
elinizdeki fidanı dikiniz* diyen Peygamberin emrine uymak olduğunu
anlattım. Fidan, düşüncelerim, onları dikmek de elimden geldiğince
onları anlatmak…Belki büyür ağaç olur.

İnsanlık tarihi boyunca çeşitli vesilelerle kıyameti bekleyenler her
zaman oldu. Benim kıyametim böyle bir beklenti değil, kendi ölümümün
daha önce olduğunu düşündüğüm için *küçük kıyamet*, o anlamda daha
önemli.

Bir şeylerin sonuna yaklaştığımız, zamanın iyice hızlandığı, insanın
geçmişin *masallarıyla* kendini daha az bağladığı bir devirde yaşıyoruz.
Elimizde medeniyeti yokluğa sürükleyebilecek silahlarımız var ve
insanlığın geneli için dünya daha iyi bir hal almıyor. Bir çocukluk
özlemi değil benimkisi, insanların artık manipülasyona daha açık,
menfaatleri dışındaki meselelere daha kapalı, hakikate daha ilgisiz
olduklarını görüyorum. Önceden bilgiye erişemediği için cahil kalırdı
insanlar, artık bilgiyi kontrol edemedikleri, fazlasında boğuldukları ve
doğruyu yanlışa karıştırdıkları için cahil kalıyorlar.

Teknoloji deva değil, korktuğumdan söylemiyorum bunu, hayatını
teknolojiyle kazanan bir insanım ama yaptığımız işin, makinelerin bir
zamanlar insanı üretim sektöründe tali hale getirdiği gibi, hizmet
sektörlerinde de tali hale getireceğini, insanların yüzde doksandan
fazlasının hiçbir toplumsal fonksiyonunun kalmayabileceğini, bunun da
bildiğimiz anlamda dünyanın sonunu getireceğini düşünüyorum.

Teknolojinin barışçıl tehlikesi entelektüel meydanın ilgisine haiz
değil, gereksiz meselelerde anlaşılmaz laf üretmekle meşguller,
`şunun <http://www.foundalis.com/soc/why_no_more_Bongard.html>`__ gibi
ufak tefek girişimler var ama teknolojinin belki de insan soyunun
karşılaştığı *en büyük tehlike* olması ihtimali üzerinde duran pek yok.
İnsanlığın aptalları bulduğu linklere tıklamak ve daha ilginç videolar
araştırmakla, akıllıları da sahip olduğu linklerin sayesinde hangi
akademik veya idari mevkiye erişebileceğini hesaplamakla meşgul.

Umutsuzluğumun diğer tarafı insanların sağırlığından kaynaklı. Kendim de
her meseleyi çözmeye koşan bir insan değilim, ancak *duyuyormuş* gibi
yapanların bile sadece işlerine geleni duyduğunu ve herkesin derdinin
kendine yontmak olduğunu öğrenecek kadar *duydum*. Günümüzde insan ve
onun oluşturduğu düzenler her şeyi, hakikati, gerçeği, yanlışı, doğruyu,
kadını, erkeği, Tanrıyı, Tanrısızlığı, dini, dinsizliği, ölüyü, diriyi
ve sair ne varsa istismar edebilir. Lehine gördüğü, programına uyan ne
varsa kullanabilir. Hakikat yok, hayat yalan, gerçek sadece menfaattir.

Böyle bir dünyada yaşıyoruz, insanlığın büyük çoğunluğunun aptallığı
sayesinde dünyanın çivisi çıkmıyor, bu sebeple insanların *bir şekilde*
aptallaştırılması gerekiyor, kendi hiçliklerini, anlamsızlıklarını,
değersizliklerini görmesinler diye, adı din olan, ideoloji olan,
televizyon olan, eğlence olan, para olan, mevki olan, ıvır zıvır türlü
çeşit afyonla uyutuluyor.

Zamanında afyon namına ne varsa reddetmek istemiştim. Tamamen yok
ettiğimi, afyonlarımdan tamamen kurtulduğumu iddia edemem, yine de en
azından hayatımdaki afyonları teşhis edebildiğimi düşünüyorum. En
azından neye ne kadar tutunmam gerektiğini, neye muhtaç olduğumu
biliyorum.

*Allah herkese tesellisini ayrı verir* demişti bir arkadaşım, benimki de
öyle, kimisi *güllü yasin* okuyarak bulur tesellisini, kimisi felsefede
varlığın ve zamanın anlamını keşfetmeye uğraşarak, kimisi daha çok
insandan ilgi görmekle bulur, kimisi için de teselli Allah’ın
zatındadır.

Ben bu sonunculardanım, tesellimin büyük ölçüde Allah’ın rahmetinden
geldiğini düşünüyorum. Dindarlığımın *tuhaf* sayılabilecek tarafları
olmasının sebebi de budur. Namaz, zekat ve doğruluk dışındaki ibadetten,
hakkı hak, batılı batıl bilmek dışındaki bilgiden medet ummayışımın
sebebi budur. Bildiğimi hakkıyla söylemek ve bilmediğim konuda
susmak…Daha fazlası elimden gelmez. Ve benim dinim basittir,
yapamadığım, yapamayacağım meseleler üzerinde kafa yormak yerine,
yapabildiğimi ifa etmek…Bilemediğim, bilemeyeceğim meselelerde üfürmek
yerine, bildiğim ve ifade edebildiğim ölçüde konuşmak…

Ancak bunun yeni binyıl için ne kadar anlamsız olduğunu görüyorum.
İnsanlar hayatlarında bir şey değiştirmeyecek konularda tartışmakla
vakit öldürüp, canlarının istediği şekilde yaşamak için ellerinden
geleni yapmakla meşgul.

O sebeple sözüm sadece kendime, sözümü nefsime dinletmek bile yeterince
zor.
