Eski ve yeni şairlere değgindir
===============================

:date: 2014-11-23 03:41:51 +0200

Şimdi, evet, söylerler hep güzel yazdığımı. Ben bu kanaatte değilim
tabi, yani insanlar güzel deyince…

Evet, yani hayır, ben onlara katılmıyorum aslında, ne dedikleri umurumda
değil ama bir yandan da söyleyenler böyle söylüyor, kulağımı
tıkamıyorum.

Eskiden yazardım, uzun zamandır şiire el sürmedim, önceden püsküren bir
duygu gibi gelir ve kağıda dökülürdü ama sonra okuduğumda beğenmediğim
için bırakmak.

Ha, evet, onun gibi.

Şair olmak bence mümkün değil, insanların şiiri bu kadar önemsemesini
anlamıyorum, *şiir* deyince garip bir kalıp, düzyazıda kalıpları kırmak
daha kolay, ama şiir? Şiirde insanın bir ahenk yakalama ihtiyacı oluyor
ama bir hengameyi besliyor, yeterince anlaşılır şiir yazınca kendimi
kelimeleri boşa harcamış hissediyorum, anlaşılmayınca da…

Evet, anlaşılmayınca da zaten bir anlamı yok.

Haikulara saygı duyarım sadece, üç adımda kendini anlatan şiirlere, bir
tane mesela

ince duvar / sessizlik besliyor / üç odanın arası

Ne demek istediğimi söylemeyeceğim.

Hayır, kimseye gidip de *ben senin için şiir yazdım* demem. Yazmışlığım
olduğunda zaten bilirler bunu.

Evet, demiştim, *ben şiir yazacak birilerini bulurum ama sen sana şiir
yazacağı bulamazsın* demiştim.

Sonra tabi, anladım meselenin şiirde olmadığını, çünkü en şiir
yazmadığım kadın beni en çok seven ve benim de en çok sevdiğim oldu.

Yoo, hayır, ben gerçekte şairlerin yalancı olduğunu ve şiirin insana
güveni sarstığını düşünüyorum. Kadınlar kendilerine şiir yazanı unutmaz
ama şiir yazmayanla evlenir ve mutlu olur.

Belki. Çok sınırlayıcı düşünüyor olabilirim, ama insanın kendini
edebiyat için parçalamasında edebe aykırı bir taraf görüyorum. Edebiyat
yapacağını hissettiren insanları okumak…

Tabii ki. Bunu tarif etmek mümkün değil, ancak o yaratma duygusunu artık
şiirle değil, form hesabı yapmadığım nesirle tatmin ediyorum.

Bilmem, belki.
