Muhal evet
==========

:date: 2014-11-23 03:41:51 +0200

Memleketimizde muhalefet aslında *muhal evet* anlamına gelir, tek
bildikleri kimin muhalifiyseler ona hiç bir şart altında *evet*
dememektir.

Bir takım faydaları olduğu kesin, birilerinin muhalif olabileceğini
göstermek bunlar arasında, duruşlarının elverdiği ölçüde yanlışları da
ikaz edebilirler.

Velakin *ne için muhalifsiniz?* ve *nereye gitmek istiyorsunuz?*
denildiğinde verecekleri *mamur* ve *mükemmel* bir cevap yoktur. Hele
bir yıksınlar düzeni, hele bir sarsılsın *Kapitalizm* (veya her neye
karşı savaşıyorlarsa, o) elbette nelerin yapılacağı bellidir.

Gerçekte bir fikirleri yoktur, ne yapacaklarını biliyormuş gibi
konuşmaları bundandır, ne yapacağını bilen insan hasmının her *ak*
dediğine *kara* demez. Arada sırada *gri* de der, *yeşil* de der, hatta
*doğruya doğru* dediği bile olur, ancak kör muhalefet bir şey
bilmediğini ve gerçekte dünyayı değiştirmeyi beceremeyeceğini körkütük
inadıyla gösterir.

Bizde muhalefet böyledir. İslamcısı da böyledir, sağcısı da böyledir,
solcusu da böyledir; neticede dönen düzen çok büyük bir değişiklik
göstermez, belki bir iki replik değişir, belki sahnede bir iki koltuk
kaybolur ama sonunda birileri kazanacak, birileri kaybedecektir.
Muhalefetin de asıl derdi kazananlardan olmaktır, kazanan olduklarında
birilerinin kaybetmiş olması umurlarında değildir; çünkü *zaten, hayatın
tabiatı budur.*

O sebepten, değil tavuk yumurtası, dinozor yumurtası atsalar,
öğrencilerimizin göstereceği muhalefet, büyüyüp o yumurtaları
temizlemeye başlayıncaya kadardır. *Ondan sonra* eleştirdikleri, yumurta
attıkları, tükürdükleri, yakasından tutup alaşağı ettikleri adamlar gibi
davranacaklardır. Çünkü muhalif olduğu zaman *bile* aklında yeni bir
senaryo olmayanın, muktedir olduğunda senaryoyu değiştirebilmesi mümkün
değildir.

Bu ülkede senelerce düzenle barışmamış, hala pek barışık olmayan
adamların, hükümet olarak *gerçekte* sadece düzeni sağlamlaştırmalarının
sebebi budur. Akıllarında ham hayaller ve bir takım sloganlardan başka
bir şey yoktu ve hiçbir hayal gerçeğin sıcak vaadleri karşısında kalıcı
olamaz. Zamanında, *yıkacağız da, ne yapacağız?* diye sormadıkları için,
yaptıkları şey, karşı durdukları düzeni biraz daha yenir yutulur hale
getirmek olmuştur.
