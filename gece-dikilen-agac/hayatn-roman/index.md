Hayatın romanı
==============

:date: 2014-11-23 03:41:51 +0200

Zaman kimsenin hatırından geçmeyen haller üretir. Romanlar her zaman
insan zihninin sınırlı üreteçlerine bağlı, hayatın resmi olmaktan uzak.

Hayat gerçekte inanılmaz olaylarla süslüdür. Kimsenin sonunu takip
edemediği hikayeler bir yerlerde hep olması gerektiği gibi düğümlenir,
kimsenin bilmediği kişiler, bilinir hale gelir, kimsenin tahmin etmediği
insanlar düşer, hep yanınızdaymış gibi gelen kişiler bir anda ölüverir.

Zamansız bir ölüm hayatın tam ortasında, herkesin tanıdığı, bildiği bir
şey olduğu halde, bir romancının kahramanını romanın orta yerinde
öldürüverdiği görülmemiştir, kaderini çizdiğini düşünür, hayır, aslında
yapması gereken kahramanını kaderine teslim etmektir.

Hayat kimsenin kaderini çizmez, onu kaderine teslim eder.

Romancının asıl derdi roman değildir, arkasında her zaman başka dertler
bulunur, bir sıkıntıyı ifade etmek için yazar, bir derdi vardır, ondan
konuşur; hayatınsa gayesi kendine böyle bir anlam yüklemek değildir, bir
mesaj vermeye çalışmaz, zaman zaman mesajlar çıkar bir yerlerden ancak
bunlar gaye değildir ve mesajı alanın zihniyle varolur.

Hayatın tek derdi hayattır, tek derdi roman olan bir romanın herhangi
bir kişi üzerinde yoğunlaşması, bir konuyu anlatmaya çalışması, işin
içine normallikler, anlamlılıklar katması gereksizdir, bir insan hayatı
nasıl görüyorsa, roman da öyle görebilir, kimse hayatını bir romanın
sunmaya çalıştığı kurguda anlatmaz, eğer iş başvurusu yapıyorsa hayatı
başka bir şeydir, sevgilisinin kollarında hayatını başka anlatır,
annesine hayatını başka gösterir, babasına hakeza… Bir roman da böyle
olabilir, tutarlı olmak zorunda değildir, tutarlılık romancıların arayıp
durduğu ama hiçbir normal insanın ciddiye almadığı bir vasıftır. Bunu
neden anlamazlar, bilinmez.

Hele ufak tutarlılıklar, hele edebiyat endişesi taşıyan tutarlılıklar,
dünyayı insanlar bölük pörçük, yalan yanlış tanırlar, romancı kendine
benzeyen karakterler üretir, cahil adamların, basit adamların, bön
adamların romanı yazılmaz, onlardan çok olduğu ve hayatlarında anlatmaya
değer bir şey bulunmadığından değil, romancının –yani o kalın kitabı
yazacak kadar bir şeyler biriktirmiş bir adamın– hayatı bir cahil gibi
görebilmesi mümkün olmadığından. Onları her zaman, romanın köşelerinde
tutar; içeri almaz, romanın yönünü onlara bakıp da değiştirmez, sadece
baharat olsun diye uydurulmuş kişilerdir çok defa, ve dikkatle baksanız
çoğu yarımdır.

Cehaleti anlatamayan romancı, ilmi de hakkını vererek anlatamaz. O
sebeple yarımdır hepsi, taşıdıkları endişelerin merceğinden göstermeye
çalışırlar hayatı ve bir gözlük dünyanın ne kadarını gösterebilirse o
kadarını gösterirler. Eğer gözünüzdeyse, belki dünyanın hepsini; ama
gözünüze takmaz da elinize alırsanız, ufacık bir şey olduğunu ve o
gözlüğün dışında pek çok şey olduğunu farkedersiniz.

Isınıyorum değil mi doktor?
