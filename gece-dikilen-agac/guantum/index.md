---
title: Guantum
date: 2014-11-23 03:41:51 +0200
---

Birkaç gün önce `habitforge.com <http://habitforge.com>`__ isimli bir
site buldum, bir davranışın alışkanlık haline gelmesi için 21 gün
kesintisiz uygulamak gerektiğini yazıyordu. Böyle denemeleri severim,
günde 15 dakika hareket etmeye alışmak için kaydoldum. Her gün eposta
gönderiyor, “evet yaptım” diyorum, o da bana kaç gün kaldığını söylüyor.
Eğer “hayır” dersem, 21 gün baştan başlıyor. Belki gerçekten faydalı
olur.

Bundan Yasemin’e bahsettim, *aaa, kuantum* dedi, *21 günde hücre
bölünmesi gerçekleşiyormuş, ondanmış* dedi. *Henk* dedim, içimden dedim
tabi, kuantum ne ola ki? Max Planck’ın ortaya attığı dalga/tanecik
paketinin adıdır kuantum, Heisenberg’in belirsizlik prensibi, *Tanrı zar
atmaz* falan. Bunun 21 günle ne alakası var?

Gezerken gördüm birkaç defa, “kuantum semineri” yazan afişler; içinde ne
olduğunu az çok tahmin ediyorum ama neden *kuantum?*

İnsanların mit ihtiyacı var. “Bir deney yaptık, deneklerin %83’ü 21 gün
süreyle oluşturdukları alışkanlığı sonraki 200 gün içinde %76 oranında
devam ettirdi” demek kimseyi kesmiyor, (böyle bir deney var mı
bilmiyorum, biraz önce uydurdum) o *%* işaretlerinin getirdiği
belirsizlik ve sayıların soğukluğu rahatsız edici ama çıkıp diyorsun ki
“21 günde hücre bölünmesi olunca davranışlar alışkanlığa dönüşüyormuş”,
o la la, al sana kuantum, al sana mutluluk.

Bundan rahatsız olmuyorum, hatta böyle şeylerin altında bir gerçek
bulunduğunu düşünüyorum. Basitleştirildiği kadar ucuz ve kolay değilse
de insanın düşünceleri ve yaşadıkları arasında *henüz çözemediğimiz
cinsten* bir bağ olabilir, yine de mevzu bu değil. Neden işin içine
hikayeler katmadan inandırmak bu kadar zor?

Yukarıdaki ifade gerçekte “dünya öküzün boynuzunda duruyor” cinsinden
bir ifade, artık daha iyi teoriler olduğu, uzaya çıkıp görebildiğimiz
için biliyoruz yanlış olduğunu ama eski zamanlarda böyle bir imkan
yokken *doğru* buna benzer bir şeydi. Hayatında hiç boşlukta asılı duran
bir nesne görmemiş insanın, bütün dünyanın nasıl olup da sabit durduğunu
açıklaması gerekiyordu. Kuantum lafları da bunun gibi, işin içine
*bilimsel* görünüşlü bir şeyler katıp, inanmayı daha kolay hale
getiriyorlar, yoksa alışkanlıkla doğrudan ilgili olabilecek sinir
hücrelerinin `yirmi günlük bir ömrü olduğunu pek
sanmıyorum. <http://uk.answers.yahoo.com/question/index?qid=20061015183847AAIuOwC>`__

İnsan tabiatının mit ihtiyacı var, insan hayatını yalan yanlış bilgilere
inanarak geçiriyor ama en kötüsü bilmediği konularda *bilmek* zorunda
kalanlar; bunu görmezden gelip, insanı bir *mantık makinesi* telakki
etmek de bu mitlere inanmak kadar aptalca. *Okumuş çocukların*
insanları, dinleri, tarihi ve dünyayı anlamaya çalşırken yaptıkları
yanlış gibi.

*Kurtuluş*, varsa eğer, daha az mit ihtiyacından geçiyor olabilir, daha
az mit ufuk kadar uzakta.
