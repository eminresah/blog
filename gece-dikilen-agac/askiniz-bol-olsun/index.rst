Aşkınız Bol Olsun
=================

:date: 2014-11-23 03:41:51 +0200

Bugüne kadar kimseye *bol şans* dilemedim, birincisi bu bana Frenkçe
*bonne chance*\ \`ın garip bir tercümesi gibi geldi, ikincisi *gevşek
şansın* kimseye bir faydası olacağını düşünmedim.

Bursa’da *bol etli* iskender satıyorlar, sanırım zamanın birinde fiyat
rekabetinden porsiyonları kısmak gerektiğinde, normal porsiyonlara *bol*
demeye karar verdiler, yoksa gelen et öyle çok da bol değil.

Lafı döndürüp dolaştırıyorum ama asıl konu *polyamory*, nam–ı diğer *bol
aşk.* Birleşik Devletler’de yarım milyon mensubu bulunan bir nev’i
mezhep.

Neymiş bu? Çok eşliliğe izin veren poligamik (*çok* kadın olduğunda
*polygynous*, *çok* erkek olduğunda *polyandrous*) toplumlar var idi, bu
güzel uygulamanın modern çağlara, *poligami – evlilik* formülüyle
uygulanmasına *polyamory*, yani *çok aşklılık* diyoruz.

Aslında *bol aşklı* kavramı daha uygun açıklıyor, hem çok, hem gevşek
bir aşk.

Tabii erkekler gibi kadınların da *bol aşklı* olması mümkün, hepimiz eşit
olduğumuza göre gayet makul ve mantıklı, Yani A kişisinin beş *aşkı*
varsa, B kişisi de bunlardan biriyse, B kişisinin de yedi *aşkı*
olabilir, tanışların sayısı bir anda artar ve durumu graph (çizge)
teorisi için gayet güzel problemler üretir, ayrıca artık yeni kavramlar,
mesela *aşkımın aşkının aşkı* gibi kavramlar için yeni kelimeler
gerekir, *bacanak* kültürünün yetersiz kalacağı bir alan.

Evet, çok hoş.

Zaten hep merak etmiştim, işin içine dini bir takım kavramlar katmadan
mesela evlilik gibi, sadakat gibi, aldatmak gibi kavramları nasıl
açıklayabilirsiniz? Geçiş döneminde, kavramların dinden değil toplumdan
kaynaklandığını iddia edebilir, insan kendini de gayet güzel
kandırabilir ancak tek eşlilik (daha doğrusu, *eşlilik*) çok da doğal
bir durum değil, benim gibi *birine yeterli zaman ayıramıyorum,
ikincisini neydeyim* diyen erkeklerin sayısı da, *bana tek erkek her
açıdan yeter, fazlası zarar* diyen kadının da sayısı da çoğunluk
olmadığına göre toplum desteği en fazla birkaç nesil sürer.

Ol sebepten, bu olanlar bana gayet tabii geliyor, insan toplumun
tabularını bir bir yıkıyor, *bu kadarı da herhalde olmaz* diyenler
yanılıyor, o kadarı da oluyor, daha fazlası da. İnsan Kitab–ı Mecid’in
tabiriyle, *kendi hevesini tanrı haline getirdikten* sonra, toplumsal
alışkanlıklar dışında onu yanlış yapmaktan koruyan bir şey kalmıyor,
onların yıkılması da bir zaman meselesi, *becerebilirsen her şey mübah,
aldatmak mı demiştiniz, çok eski kafalısınız, biz bol aşklı ve bol
sadakatliyiz*

Bir tarafım gülmek istiyor, çünkü *aşk yok, evlilik yalan* sözüyle
açılan satırların alt metninde, çocuk yetiştirme *yükü* ne yok edilmiş
ailenin, ne de toplumun vazifesi olacak ve *çiftliklerde insan
yetiştiren* şirketlere sipariş verilecek. Bunun için yeni teknolojiye
bile gerek yok, şu anki genetik bilgisi sağdan soldan sperm toplayıp,
*taşıyıcı anne* istihdam etmeye izin veriyorsa, mesele sadece toplumun
hazırlanması. Yoksa siz azalan nüfusların çaresi olmadığını mı
sanmıştınız?

Bu arada insanlar da bol aşklarıyla bol bol meşk edebilecek.

Gülmeyen tarafım acıyor, çünkü modern yaşamın vaatleri arasında bu
yoktu, hepimiz eşit ve mutlu bireyler olacaktık. Tek eşliliğin temel
propagandası da bu eşitlik fikriydi, kadın erkekle eşit olduğuna göre
nasıl olup da bir kadını üstüne kuma getirerek aşağılayabilirdik, falan
filan, sonunda meselemizin çok eşlilikten çok bu sahte *eşitlik* fikri
olduğunu ifşa ediyoruz, *eşit hayvan* olsak da farketmez, neticede
hepimiz eşit olacağız ya, erkek ne kadar ahlaksızsa, kadın da o kadar
olabilecek…

Şahsen fertlerin ne yaptığı, kendi hayatını ne şekilde değerlendirdiği
ilgim dışında, birilerinin *bol aşklı*, birilerinin *hiç aşklı*
olmasına, saygıdan başka şekilde yaklaşmam. İnsanın hayatta yaşadığı
durumların da böyle *ideal* ilkelerle sınırlanmayacağını düşünürüm.

Evet, *bilimsel*, *rasyonel* ahlak olmaz, dışardan bakınca modernizmin
ahlakı da, dinlerin ahlakı kadar keyfi gelir, o sebeple modern ahlakın
*evlilikte sadakat* gibi tuhaf kutsallıklarını pek de ciddiye almam,
*Tanrı yoksa her şey mübah* dostlarım, lehinize işlediğinde hoşunuza
gidiyordu da, aleyhinize işleyince neden zırlıyorsunuz?

Eski toplumlar kendi usullerince toplumsal bir denge noktası
bulmuşlardı, değişememiş, gelişememiş olmalarının sebebi de buydu; bu
dengelerin yıkılması, her ne kadar yeni dengeler ortaya çıkarmış gibi
dursa da, hayır, henüz modern toplum ahlaki denge noktasına erişmiş
değil, biz sadece arada bir yerlerde, kendi hayatımızın kısalığı içinde
belli kurallarla tanışıyoruz, ancak toplum devamlı surette –ve giderek
hızlanarak– değişiyor. Yeni yetmeler eski kurallara gülüyor, eski
hassasiyetlerle alay ediyor; ancak o yeni yetmeler de belli kurallara
tutunuyor, evlilikle dalga geçen insan da, sevgilisinden sadakat
bekliyor mesela… Ancak bugünkü yeni yetmelerle de alay edecek bir nesil
gelecek, sonra başka bir nesil, sonra başka bir nesil…

Ahlaki denge yaşlıların kurallarıyla alay etmeyen nesillerin varlığıyla
mümkün. Modern hayatın böyle bir denge noktasına *asla* ulamayacağını
düşünüyorum. Her kuşak, kendinden öncekinin getirdiği sınırlamaları
kaldırmaya çalışacak, sonunda sınırlama kalmadığında, göreceğiz,
*vaadedilmiş cennet* nasıl bir şey.
