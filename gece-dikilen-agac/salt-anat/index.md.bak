---
title: Salt Anat
date: 2014-11-23 03:41:51 +0200
---

Türkçeyi en iyi bildiğini iddia edebilecek değilim. Benden daha iyi
bilenler çoktur. Ancak kendimce bir *söz zevkim* olduğuna inanırım. Bazı
kelimeler, bazı tamlamalar, bazı ifadeler tarifi zor bir daralma hissi
yaratır. Kaçmak gerekir, yazıyı, konuşmayı, sözü bırakıp nefes almak
gerekir.

Modern Türkçe dediğimiz lisanın hayli yüksek oranda nevzuhur kelime
içerdiğini düşününce, karşılaştığım kelimelerden pek azından
tansiyonumun çıkmasını munisliğime veriyorum.

Kullanmıyorum, kullanmayı sevmiyorum, kullanılan yazıyı ciddiye
almıyorum: Misal *salt*, *yanıt*, *yapıt* gibileri; mecbur kalırsam
belki, ancak bunların hiçbiri dilime yeni bir anlam katmıyor, çirkin,
varlığından muzdarip, sıkıcı seslerden mürekkep. Bir insanın *eser*
telifiyle, *yapıt* yaratısı arasında bir fark var ve maalesef dilimiz ve
sanatımız ikincisine doğru kayıyor.

Acıyı derinleştiren tarafı bu dil değişimin siyasi saiklerle yol alıyor
olması. Kendi kendine gelişen kelimeler, misalen *çekyat*, *yüklenici*
gibileri çok rahat kullanım bulurken, *başka dillerin boyunduruğu*
davuluyla halay çekenlerin bulduğu karşılıklar, kendini belli ediyor.
Yeni kelime üretmek için azıcık şairlikten pay sahibi olmak lazım. Bizim
dil yaraları *biz bürokrat elinden çıktık* diye bağırıyor.

Bugün öğrendiğiniz İngilizceyle yüz veya ikiyüz sene önceki metinleri
okursunuz. Türkçe için, alfabe sıkıntısı bir yana, ne kelime
karşılıklarını, ne bunların nüanslarını bilecek durumdayız. Bırakın yüz
seneyi, elli sene öncesini bile anlamak zorlaşıyor. Kedi ve ciğer
hesabı, eğer yüz sene önce buralarda Türkçe konuşuluyorsa, hani nerede,
yok eğer bugün konuştuğumuz Türkçeyse, yüz sene önce bu topraklarda ne
konuşuluyordu?

Bu dil keneleri aynı zamanda ucuz. Hemen üretmek, hemen kullanmak,
kendimize göre biçim vermek mümkün. *Salt* deyince ben genelde *sadece*,
*sırf* anlıyorum ama bunu *mutlak* anlamında kullanmak da mümkün,
dilerseniz *saf şeker* için *salt şeker* de dersiniz ve benim gibi
birkaç kişi dışında kimse bundan rahatsız olmaz. Baktınız bir kelimeyi
bilmiyorsunuz, mesela *maderşahi* demeyi öğrenmemişsiniz, İngilizce’den
*maternal* ifadesini çevirmek gerekti. Herhangi bir şey öğrenmeye, bu
nasıl denir acaba demeye, sözlük karıştırmaya ihtiyaç duymadan *anat*
dersiniz, olur biter. Herkesin konuşmayı bildiği ama kimsenin anlamadığı
dile yeni bir *tilcik* eklersiniz.

Bina edilmiş dilleri, Esperanto gibi, Lojban gibi dilleri severim.
Bunların entelektüel gayesini takdir ederim, yine de burada herkesin
kullandığı bir dilin, ilmeklerinden sökülen ipek bir halının paçavraya
dönmesinden bahsediyorum.

Bu kelimeler, siyasi telmihlerinden dolayı da beni rahatsız ediyor. Dil
devrimine lafta karşı olabilirsiniz, ancak ona en azından kullandığınız
kelimelerle buğzedemiyorsanız, karşı koyma derdiniz yoksa, çok
muhaliflik, çok akıldanelik taslar ancak işin başının batıla teslim
olmamakta olduğunu idrak edemezsiniz. Türkiye’de derdi İslam,
müslümanlar, Kur’an, din, falan filan konular olduğunu söyleyen, ancak
*hasmının diliyle* anlatmayı, dahası o dili biliyor olduğunu göstermeyi
seven çok *entelektüel* var. Yani, Allah rızası için söyleyin, bunlar mı
tırnaklarını bile müşriklere benzemeyen sırada kesen peygamberden
bahseden?

Teorik olarak imlası bozuk güzel yazı yazmak mümkün olduğu halde,
pratikte pek rastlanmadığı gibi, teorik olarak bu kelimelerle orijinal
düşünce aktarılabildiği halde, pratikte pek rastlamıyorum. O sebeple
şöyle bir bakıp, ilk yaraya kadar okuyor, eğer ufak bir çizikse
görmezden geliyor, derin bir yaraysa, yazıyı kendi halinde kanamaya
bırakıyorum.

Ölsün öyle yazılar.
