Adalet
======

:date: 2014-11-23 03:41:51 +0200

Adalete bir tanım uydurmak gerektiğinde, *herkese hakkını vermek* gibi
olmasa da olur bir tanımdan öteye gidemiyorum, zira gerçekte *Adalet*
diye bir şey yok, *adaletler* var ve her zümrenin adaleti kendine göre
şekilleniyor. Kültür insanların adalet anlayışlarını şekillendiriyor ve
sanırım kültürlerin en değişmez –zira en *mutlak sanılan*– kısımları
adalet anlayışları.

Mutlak sanılıyor, çünkü hedefi gereği adaletin herkesi içermesi
gerekiyor. *Bana adalet, sana nanay* derseniz bu adalet olmamış oluyor,
ancak gerçekte tam da böyle bir durum var; zira insanlar için adaletin
tecellisi, ancak buna *ikna olurlarsa* mevcut, yoksa esamisi okunmayan
bir durum. Eğer sokakta karşılaştığı birini öldüren bir kimsenin üç gün
hapsedildikten sonra çıkması insanlarca adil bulunuyorsa, adalet tam
olarak bu demek, yok, eğer bu katili acı çekmeden öldürmek yerine
işkenceyle öldürmek gerektiğini düşünenler varsa, adalet de işte bu
olmuş oluyor.

*İnsanların iknası* adaletin temelini teşkil ettiğine göre, yargılamada
aslolan da bu olmalı. Bir grup/cemaat/zümre içinde adaletin tesis
edilmesi, grup üyelerinin adaletin varlığına inanmalarıyla mümkünse,
herhangi bir davanın *olması gerektiği* gibi şekillendiğine karar
verecek olan da bu grup/cemaat/zümre olmalı. Tabi, bu durumda,
insanların sevdikleri/saydıkları/kayırdıkları insanlara nasıl adil
olacakları sorusu çıkıp geliyor; biz de olamayacaklarını kabul ediyoruz.
Zaten dikkat edilirse, düşüncemizi bu noktaya getiren insanın mutlak
manada adil olmasının mümkün olmadığıydı ve insanın, değil sevdiklerine,
sevmediklerine veya tanımadıklarına da tam manada adil olmasının mümkün
olmadığını düşünmemizdi.

Şöyle bir sistem düşünüyorum: Herhangi bir davanın neticelendirilmesi,
eldeki kanunlara ve hakimin ferasetine göre tamamlanır. Ancak eğer
isterse, taraflardan biri, jüri sistemine benzer bir sistemle çalışan
*istinaf mahkemesine* gider ve der ki, ben hakimin verdiği kararın adil
olmadığını düşünüyorum. İstinaf mahkemesi de, davacıyla *aynı zümreden*
teşkil ettiği rastgele bir jüri toplar ve onlarla beraber yeni bir
yargılama yapar. Eğer jüri derse ki karar adildir; mevzu kapanmış olur,
yok eğer derse ki, karar adil değildir, 30 sene ceza alması gereken
adama 20 yıl veya 40 yıl verdin; veya falanca gayet iyi bir adama
benziyor, hiç böyle dolandırıcılık falan yapmamıştır; hakim jüri’yi ikna
edinceye kadar davayı kapatamaz, veya başka bir hakim davayı yeniden
görür.

Jüri’nin Anglosakson sistemindekinden farkı, “suçlu/suçsuz” yerine,
cezanın adaletine karar veriyor oluşu; elbette bu bazı noktalarda
jürinin “suçlu/suçsuz” kararı vermesi de demek, ancak önemli olan,
zümrenin küçük bir örneklemi olan jürinin adaletin yerini bulduğuna ikna
oluşu. Çünkü adaletin asıl maksadı, dediğimiz gibi, *varlığına
insanların inancı* –evrimsel psikolog olsam, din ve tanrı inancının da
bu adalet ihtiyacından kaynaklandığını söylerdim– yoksa, herhangi bir
kusurun, suçun, herhangi bir cezayla karşılanmasına bir mantık yok.
