Yazar olmak
===========

:date: 2014-11-23 03:41:51 +0200

Birinin biyografisinin sonunda *büyüyünce yazar olmak istiyor* diye bir
ibare gördüm.

Yazısından da yazar olmak istediği anlaşılıyor gerçekten.

Yazmak istemiyor, yazar olmak istiyor, yazmış olduğunu yazar olunca
anlayacak, ya da yazar olunca yazmış olacak, daha öncekilerde yazar
olmadığı için yazmış sayılmıyor. Ben de yazmış olmuyorum, yazar değilim
zira.

Sen nesin?

Yazar.

Memleketimizde bunun pek de meslekten sayılmayışını gayet iyi anlıyorum,
*laf aramızda* aslında ben de pek meslekten saymıyorum. Yazar olup –veya
olmak isteyip– yazı yazanların yazılarından her zaman bir *yazar* kokusu
geliyor. Yazar kokusu bayar beni.

Bir zaman Uğur Mumcu Vakfı’nın *Yaratıcı Yazarlık Semineri* mi neyse,
öyle bir şeye gidiyorduk, arkadaşım vardı gitmek isteyen, beni de yanına
aldı…Mehmet Eroğlu, sanırım, (unutmuşum, Google sağolsun), kendi
romanlarının birinden bir parça okuttu, adamı tanımam, okumamışım,
okusaydım zaten gitmezdim herhalde…Yazar kokusundan düşüp bayılırsınız,
öyle bir metin.

Arkadaşım kursu bıraktı, ben parayı peşin verdiğim için devam ettim.

Öğrendiğim şu oldu: İstesem oradaki insanlar beni *yazar* yapabilirler,
biraz onlar gibi yazar, biraz onlar gibi giyinir, hafif solcumsu
takılır, sanki yazamayacağım hiç bir şey yokmuş gibi davranır, ama belli
yerlere fazla bulaşmaz, biraz da üfürürsem, evet, *genç yetenek* bir
şeyler yayınlar, sonra kendini yazar olmuş addedebilirdi.

*Camiamıza hoşgeldiniz.*

Allah korumuş da öyle bir *güzellik* gelmemiş başıma.

Yazar olmak istediğimde beni uyarınız.
