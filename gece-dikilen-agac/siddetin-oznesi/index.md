---
title: Şiddetin Öznesi
date: 2014-11-23 03:41:51 +0200
---

Birini şiddetin nesnesi olmaktan kurtarmak için, diğerini şiddetin
öznesi olmaktan *kurtarmak* gerekir. Kadına uygulanan şiddetle alakalı
yazılarda sanki kadını tek başına kurtarmak mümkünmüş gibi bir hava
olduğunda aklıma geliyor bu daha çok.

O şiddeti doğuran psikolojik durumun bir kopyası, şiddetin kağıt
üzerinde yansıması gibidir tipik *şiddet karşıtı* yazı. Şiddet hemen her
durumda kişinin içinde bulunduğu durumun değerleriyle uyuşmazlığını
gösterir, içinde bulunduğu durumu değiştirmek imkanından uzak olan
insanın başvurduğu kısa yoldur etrafına saldırmak. Kadın bu kısa
yolların en kısasıdır genelde, kadın üzerinden kendini (iyiliğini,
güçlülüğünü, *erkekliğini* veya modernliğini, dindarlığını vs.)
isbatlamanın diğer yollara göre daha cazip gelmesinin ortak bir tarafı
olmalıdır. Köhne töre icabı kadına şiddetle, modern töre icabı kadın
hakları savunuculuğu yapmakta ortak bir nokta var.

Lafı fazla dağıtmadan, demem o ki, erkeğin kadına şiddetini çözmek
isteyenin (ne kadar canice görülürse görülsün) erkeği de anlamaya
çalışması, *bu adamlar neden delleniyor?* sorusunun cevabını verebilmesi
gerekir. *Adamlar cani*, *adamlar şerefsiz*, *adamlar vahşi* gibi basit
ve ucuz cevaplar, *kadın sığınma evi açalım*, *adamı hapsedelim*,
*kadınları kaçıralım* yollu basit çözümler meselenin *sadece* bir kadın
meselesi olmadığını unutmaktadır. Münferit olmaktan çıkıp, toplumsal bir
karakter halini alan kötülük sadece faillerinin fiili değildir.

Ben böyle bir gayret görmüyorum. Toplumsal olarak büyük bir çatırtı
yaşadığımız, bir yerlerin kırıldığı, futbol fanatizmi, ırkçı fanatizm,
cinsiyetçi şiddet ve sair şekillerde yükselen belirtilerden anlaşılıyor
ancak kimsenin elinde kuşatıcı bir çözüm yok. Kürtleri kurtarmadan
Türkleri, Türkleri kurtarmadan Kürtleri, erkekleri kurtarmadan
kadınları, kadınları kurtarmadan erkekleri kurtarmak mümkün değil.

Bölerek kimseyi kurtaramazsınız, belki kısa bir dönem meseleler
bildiğiniz halde ortaya çıkmaz ama (Türklerin kendini dünyadan bölüp
kurtulduğunu zannetmesi ama Kürtlerin, Ermenilerin ortaya çıkmasında
şaşırmaları gibi) bir yerde sorunlar, bu sefer daha da çözülmez olarak
yeniden ortaya çıkacaktır. Bir kadının erkeğin şiddetinden kurtulup,
ondan mücadeleci, modern, feminist, rasyonel vs. dokumak isteyen
hemcinsinin şiddetine maruz kalması gerçekten bir çözüm mü olacaktır?
