Yılın Başına ve Kıçına Dair
===========================

:date: 2014-11-23 03:41:51 +0200

İşi hakka yönelmek olunca pek bir mantıklı kesilip, astroloji gibi batıl
zerzevata inanmak sözkonusuyken ceketinin astarına düşürüveren
kimilerine göre bir yıla nasıl girersen öyle devam edermiş. Hangi saat
diliminde bilmiyorum, Avustralya’dakiler yeni yıla girerken hastalıktan
burnumu çekiyordum ve Amerika’nın doğu kıyısı 2012 ile müşerref olurken
muhtemelen horluyor olacağım.

Kendi geceyarımızda, evet, şimdi, yazı yazmaktayım.

Hayatımda hiç yeni yıl kutlamadım. Belki hatırlamadığım senelerin
birinde olabilir, ancak gelen günün hiçbir zaman kutlanacak bir tarafı
olmadığını, hepimizin ölüme daha çok yaklaştığını, bunun çok inançlı
veya boş inançlı olmakla alakası olmadığını, bunu göremeyecek kadar
saftirik olmanın insanı yeryüzünden ve yeryüzünün *asıl meselesinden*
uzaklaştırdığını düşünürüm. Bu söylediklerimi doğumgünü için de tekrar
etmek mümkün.

Yine de bu sene kendimi terki terk makamında aşmak ve tabii telefon
şirketinin tahsis ettiği 1000 SMS’in normalde kullandığım üç tanesinden
fazlasını kullanabilmek için *mutlu yıllar* yazılı bir silsile mesaj
attım. Aslında gıcıklaşıp, *ağızların tadını kaçıran ölümü de hatırla*
yazıp yollamak da mümkündü ama irtibatı zaten şekerrenk olan bilcümle
arkadaşlarımın benimle tamamen selamı kesmesinden korktum. Kardeşimin
cevaben gelen bir telefondan söylediği gibi *senin arkadaşın da mı
vaar?* derler sonra.

Şahsen takvimimi kendi doğumgünüme göre düzenliyorum. Bugün mesela
11857. günümdü ve yarına uyanabilirsem 11858. günüm olacak. Millet bu
kutladığı senelerin hesabını nasıl veriyor bilmiyorum ama her akşam gece
yatağa giderken duyduğum *daha iyi olabilirdi* pişmanlığı değişmiyor.
Onun için bırakıp, artık günün geçtiğini kabul edip yatmak ne zor.
Aslında günler bitmesin, sene devrilmesin diye gayret edeceğimize,
geleni kutlamak tam insana yakışan aptallık.
