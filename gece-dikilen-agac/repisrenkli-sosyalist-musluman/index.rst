Repisrenkli Sosyalist Müslüman
==============================

:date: 2014-11-23 03:41:51 +0200

Müslüman Sosyalist mi demeliyiz, Sosyalist Müslüman mı? Kendileri karar
vermeli bence. Hangisi daha önce?

*İkisi de aynı şey* diyeceklerse şayet, evet, işte bu sebeple itiraz
ediyoruz; *hayır aynı şey değildir* diyoruz, her peygamber bir
devrimcidir ama her devrimci bir peygamber değildir diyoruz.

Takip ediyorum, filizlenmeye başladıkları toprakta serpilmek istedikleri
aşikar, güçlü retorik, kuşatıcı tavır, *eskilerin masallarını*
Kapitalistler değil biraz da biz kullanalım havası…Kullanın tabi, bu
uğurda elden gelen tüm indirgemeleri de yapın. İslam *sadece* devrim
emretmişti, değil mi?

Toslayacağınız duvar, bütün devrimcilerin ortak duvarıdır. Halk
ayaklanıp, Meclis’in önünde adınızı okumaya başladığında ne
yapacaksınız?

Devrimci psikolojik olarak vitrinde gördüğü oyuncak için ağlayan
çocuktan farksızdır. Ağlamak yerine teori üretir, annesinin elini
çekiştirmek yerine eylem yapar, ancak ne zaman ki o oyuncağın bir
*bedeli* olduğunu, birilerinin doyması için birilerinin çalışması
gerektiğini öğrenir, o zaman büyümüştür.

Büyümüştür ve görmüştür, *eşitlik* kitapta durduğu gibi duran bir kavram
değildir. *Eşit işe eşit ücret* veremezsiniz, daha doğrusu *eşit iş*
nedir bunu bilemezsiniz.

İşte yazılımlarda çıkan sorunları çözen bir grubu yönetiyorum. Yönetici
olarak elemanlarımın performansını değerlendirmem gerekiyor. Çıkan
sorunları *bilet* (ticket) adı verilen hata raporlarında tutuyoruz.
Geçenlerde benden performans kriteri olarak *çözülen bilet sayısını*
kullanmamı isteyen bir yöneticiye, *biletler aynı değil ki, kimi beş
dakikada çözülüyor, kimine bir hafta uğraşmak gerekiyor* dedim. O da
bana *biletlere ağırlıklarını da sen ver o zaman* dedi. *Bu subjektif
olur, bütün konuları ayrıntılı bilmiyorum* dedim. *Olsun* dedi.
*Biletleri subjektif değerlendireceğime, kişileri subjektif
değerlendirmek daha kolay ve anlamlı* dedim. Orada kaldı.

Anlamsız bir iş benden istediği. Bir yönetici olarak kimin ne kadar
çalıştığını gözlüyorum zaten, benden sayı istiyorsa, fazla uğraşmaya
gerek yok, uydurabilirim. *Kanaat notu* anlamında.

*Eşit işe eşit ücret* de bunun gibi. Eşit iş ne demek? Burada yazdığım
1000 kelime, mesela Kant’ın yazdığı 1000 kelimeyle *eşit iş* mi? Çim
biçmekte harcadığım bir saat, program yazmakta harcadığım kadar değerli
mi? Kim belirleyecek bunları? Nasıl belirleyecek? Sloganda çok güzel
duran, *vay anasını, hah koçum* diyeceğimiz ama iş uygulamaya gelince,
birilerinin subjektif değerlendirmesinin her şeyin üstünde olduğu
kriterler bunlar.

Tamam, *müslüman cipe binmesin*, *iftarlarımızı şatafat içinde
yapmayalım* ama bunlar gerçekte çok da hayati olmayan, sebepleri değil,
sonuçları *çözmeye* odaklanmış laflar. Başörtüsü gibi *görünen*
üzerinden laiklikçilik veya müslümancılık oynamanın kolay olduğu gibi,
ciple, lüks evle, şatafatla sosyalistçilik veya müslümancılık oynamak da
kolay.

Zor olan taraf üretim ilişkilerini herkesi memnun edecek şekilde yeniden
tanzim etmek. *Ben yaparım* diyorsan, yukardaki *bilet* örneğini
anlamamışsın demektir, oradaki gibi absürd derecede basit bir mesele
bile gerçekte insanın tüm vecheleriyle düzenleyebileceği bir ilişkiler
ağı değildir, *adil* olamazsınız, *adil gibi yapmak* adil olmak
değildir, adaleti istemek de adil olmak demek değildir.

Bana kaç para vereceksin? Ben onunla nasıl geçineceğim? Kaç saat
çalışacağım? Sevdiğim işi mi, senin takdir ettiğin işi mi yapacağım?
Evimi satıp daha lüks araba alabilecek miyim? Arabamı satıp bir ev daha
alabilecek miyim? Onu kiraya verebilecek miyim? Bana ne ölçüde kim
karışacak?

Çalışırken istifa etmem mümkün olacak mı? Ekmekten vazgeçip, bir parça
daha çikolata alabilecek miyim? Yoksa neye ne kadar ihtiyaç duyduğuma
sen mi karar vereceksin?

İnsanları ayaklandırmak nisbeten kolay. Zor olan, eline güç
verildiğinde, düşünmediğin meseleler önüne geldiğinde onları nasıl
çözeceğin. Yoksa hepimiz mutabığız. Dünya adil değil.
