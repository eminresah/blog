İyi misin?
==========

:date: 2014-11-23 03:41:51 +0200

İyi değilim ama bana biri sorduğunda *kötüyüm* demem için onun benden
iyi olmasını beklerim. Genelde kimse benden iyi değildir, o sebeple
kimse benden şikayet duymaz.

Sorunlarımı çözebileceklere anlatırım. İnsanların benim yaşadıklarım
konusunda kabiliyetleri yok, bunu çok erken öğrendim, ya kabiliyetleri,
ya istekleri yoktu ve onlara güvenmeyi erken bıraktım. Çok erken.
Karakterime bu güvensizliğin yön verdiğini biliyorum. Bir insana
güvenmenin her zaman tuhaf görünmesinin sebebi bu.

İnsanın insana güvenmesinde şaşırtıcı bir taraf var. *Paranoya* bende
böyle gelişti. Söze güvenmeyi böyle yitirdim. İnsanların ne dedikleri
gönlümde daha az karşılık buldu. *Yapmak* en ucuzundan bile olsa
*konuşmak* kadar sahte değildi.

O zaman gerçek olan tek sözün Allah’ın sözü olduğunu ve bu sözün sadece
kitaptaki söz değil, *kunfeyekun* olduğunu keşfettim. Allah’ın sözünde
yaşıyorduk, tüm fiiller ve işler onun sözüydü, o da bizi sözüne uymaya
çağırıyordu, suyun mecraını bulup akması gibi.

Söz ve hayatın diğer imitasyonlarının sahtelik yarışından başka bir şey
olmayışı bundan. Söz fiile kalbedildiği ölçüde değer kazanır ve ben
kendi sözlerimle fiillerimi uyuşturabildiğim ölçüde iyi olurum.

Fiillerim aksıyor ve sözüm onlara ancak bu aksamayı yansıtabildiği
ölçüde uyumlu. Aksak söz, aksak adım, aksak.
