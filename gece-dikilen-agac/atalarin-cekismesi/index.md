---
title: Ataların Çekişmesi
date: 2014-11-23 03:41:51 +0200
---

Bu yazıyı Osman Gazi türbesinin yakınındaki bir parkta yazıyorum, İsa
Mesih’in 4 yaşına basmasından ikibinonbir sene sonra.

Bu civarda gezerken insanın Osmanlı olacağı geliyor, biraz ötede ikinci
Murat türbesi var, biraz beride Bayezid’in annesi.

Dün böyle gezinirken, şimdilerde türbeleri dolduran zevat ayaktayken,
atalarımın olsa olsa onlarla savaşan tarafta olabileceği aklıma geldi.
Ben aslında Osman Gazi’nin düşmanlarının torunuyum. Baba tarafıyla
Aksaray civarından olduğuma göre muhtemelen Karamanoğlu’nun tarafı,
bilemiyoruz tabi, belki Türkmen de değil, belki Rum, belki Ermeni… Anne
tarafı daha bilindik ama onların da Osman Gazi devrinde Kafkasya’da
kendi tuhaf kabile kavgalarını yapıyor olmaları muhtemel, belki annannem
ve dedemin ataları birbirine düşmandı, belki düşman olamayacak kadar
uzak.

Komik gelecek belki ama Larende’ye gittiğimde kimilerinin hala
Osmanlı’ya Karaman’ın düşmanlığını devam ettirdiğini görmüştüm, yorgan
gidip kavga biteli yüzyıllar olmuş, adam hala Osmanlı’nın Larende’yi
nasıl yıktığını yana yakıla anlatıyor. Hatta Atatürk’ün *atalarının*
Karaman’dan göçettiğini (nasıl olduysa) öğrenip, Atatürk’ün eliyle
Osmanlı’dan intikam alındığını ima ediyor. Atatürk’ün Karamanlı
olduğundan haberi yoktur ama tabii bu *çok ufak* bir ayrıntı.

Atam kimdir? Osman (veya Otman veya Ataman) Gazi ve ahfadıyla olan
münasebetim ne olmalıdır? Yüzyıllar öncesinden bilmediğim dedelerimin
kemikleri, Osman Gazi’ye okuduğum Fatiha’da sızlar mı? Osman Gazi’nin
torunlarının hasbelkader muzaffer olmasıyla benim, atalarımın, Osman
Gazi’nin alakası var mı?

*Atam atam çok yalnızım ben atam.*

Bu kavgalar (daha da eski Şia / Emevi çekişmesi gibi) düşündükçe
anlamını kaybeden mücadelelerden. Taraflar bir zamanlar kavga etmişler
ve bunlar *bir şekilde* bitmiş, yeniden o kavgayı edebilme imkanımız
yok, tarihi başa alıp, hadi herkes kılıçlarını kuşansın, ben Osmanlı
olayım, sen Karamanlı ol, bakalım bu sefer nasıl olacak diyemiyoruz ama
ağıt yakmak serbest tabii.

İnsanın yaşayan büyüklerine saygı duymasının ahlaki bir tarafı var ama
ölmüşlerin, kavgası bitmişlerin, unutulmuşların lafını etmeye gerek yok.
Mezar ziyaretinin tek anlamının ölümü hatırlamak olduğunu unutmadan
kendi kavgalarına bakmalı insan. *Neyle yükümlüsün ve onu bırakıp neyle
uğraşıyorsun?*
