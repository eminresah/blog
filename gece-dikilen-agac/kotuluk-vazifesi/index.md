---
title: Kötülük Vazifesi
date: 2014-11-23 03:41:51 +0200
---

İnsanların bir kısmı bile bile kötülük yapıyor olabilir, ancak
yeryüzünde insandan kaynaklı kötülüğün büyük kısmının *iyilik* veya
*vazife* uğruna yapıldığını düşünüyorum.

Teorik ahlaki doğrulardan bahsederken hemen hiç kimseyle bir çatışma
yaşamaz insan, doğru olmak, insanlara doğru yaklaşmak, kimseye zarar
vermemek, kendine yapılmasını istemediğini başkalarına yapmamak falan.
Dünyanın en musibet insanı da olsa, teorik bir zeminde ahlaki doğrularda
uzlaşmak mümkündür; ortada kemik olmadığında.

Ancak somut olaylar sözkonusu ise, doğrular ve yanlışlarda bu kadar net
uzlaşılamaz; orada kemiğin *her ne şekilde olursa olsun* edinilmesi gibi
bazı başka ilkeler sözkonusudur, *benim klanım*, *benim ailem*, *benim
dindaşlarım*, *ben ve uzantılarım* iyiye her zaman daha layıktır. Görevi
kemiği ele geçirmek olanın soyut bir iyilik kavramına ihtiyacı yoktur;
iyilik kendini o vazifeye göre tanımlar.

Eşyanın tabiatı gereği, soyutlar, somutlara daha kolay uyar. Somut bir
menfaat, soyut bir ahlaklılıktan daha çekicidir; menfaati ahlaka
uydurmak zordur ama ahlak menfaate çok kolay uydurulur. İyi olmak
kolaydır, bugün değilse yarın. Menfaat her zaman ele geçmez.

Bunu ıskalayan veya görmezden gelmeye çalışan ahlakçıların sonu
ıskaladıkları bu kritere malzeme olmaktır. Diyelim ki, çok güzel ahlaki
kurallarımız var, ancak insan tabiatının kötü tarafını, yeryüzünde kötü
insanlar olabileceği gerçeği üzerinde durmuyoruz; herkesi kendimiz gibi
sanıyoruz. Sonunda olacak olan, bizim güzel ilkelerimizin o kötü
insanlar tarafından menfaat temininde kullanılmasıdır.

Misal mi? Mesela şehitlik kavramı. Normal şartlar altında hakkı ve
hakikati savunmak için ölmek demektir; ancak bunu kendi düzenini
korumak, kendi menfaatleri uğruna vatandaşlarını ölüme atmakta kullanır
devlet. Mesela özel mülkiyet. Maksat insanların kendilerine emanet olan
mülkü bilmeleri, onu bütün insanların lehine olacak şekilde
kullanmaları, insanlar arasında ufak meseleler için ben/sen/biz/siz
kavgası çıkmamasıdır, ancak özel mülkiyeti kullanıp insanlar birbirini
sömürebilir, birbirlerine tasallut edebilir ve zulüm üretebilir. Mesela
telif hakkı ve patent. Normalde yaratıcı düşünceyi ve sanatçıyı korumak
içindir, ancak şirketlerin elinde bir hukuki silah haline dönüşür ve
asıl maksadının zıddına kullanılabilir, sanatçı veya mühendis işin
sadece kozmetik bir parçasıdır.

Menfaat sözkonusu olduğunda, *paranın dini olmaz* diye bir sözümüzün
olması yeterince açıklayıcıdır. O sebeple, kişisel menfaatleri temin
üzerinde söz söylemeyen, yani insanlara menfaat konusunda takla atmak,
–mış gibi yapmak, menfaatlerine onu düşünmüyormuş gibi yaparak ulaşmak
gibi seçeneklerden başka yol bırakmayan ahlak anlayışları içten içe
çürümeye mahkumdur. Kiminin edebiyatı ahlak ve adalet üzerinedir, ancak
derdi o kavramlar üzerinden menfaat temin etmek, maddi olamasa da,
manevi bir sermaye biriktirmektir.

Bu sebeple kişisel menfaatler üzerinde konuşmayan, ayıp sayan, bunu
görmezden gelen insanların hayatı biliyormuş gibi yapmalarına inanmamak
lazım gelir. Bir insan hayatında para kazanmak ihtiyacı duymamışsa,
insanın para için ne hale gelebileceğini bilmiyor ve üfürdüğü lafların
üfürükten kaldığını görmek istemiyordur. Kötülüğün gerçek sebebi de,
işte bu soyut üfürüğün, somut menfaatler uğruna kullanılmasıdır.

Somutları soyutlardan ayırmak gerçekte o kadar zor değildir; biri
hakkında konuşurken diğerini malzeme yapmamak da öyle. Somut değerleri,
sadece bu somut değerleri ilgilendiren ilkelerle açıklamak lazım gelir;
soyut değerleri ise yine kendilerini ilgilendiren değerlerle. Ne zaman
ki somut meseleleri, mesela parayı, maddi değerleri, kazançları soyut
ilkelerle, mesela milliyetçilik, din, siyasi fikir, felsefe gibi
ilkelerle bir araya getirmek ihtiyacı duyuyorsak, orada bir yanlış
vardır.

Bu ayrımın yapılabileceğini düşünüyorum: *Her insanın su, yiyecek,
ısınma, barınma gibi temel ihtiyaçlarını karşılama hakkı vardır* diye
bir ilke somut bir ilkedir, insan somuttur, yiyecek somuttur, barınma
somuttur, ısınma somuttur, bunu felsefi/dini/kültürel soyutluğa
bulaşmadan anlayabilirsiniz; *her insanın kendini ifade etme özgürlüğü
vardır* ise soyut bir ilkedir, insan somutsa da özgürlük soyuttur, ifade
soyuttur; eğer birinci ilkeyi ikincisi cinsinden yerlere çekerseniz,
sonunda ikisi de ulaşılmaz kalır; insanların ısınma ve yiyecek uğruna
özgürlükten vazgeçtiğini görürsünüz, ve sonra bazıları özgürlük vaadiyle
onlara yiyecek satar ve evlerine ortak olur.
