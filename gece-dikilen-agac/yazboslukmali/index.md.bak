---
title: Yaz/boşluk/malı
date: 2014-11-23 03:41:51 +0200
---

Yazmalı mısın? Yaz malı mısın?

Yazıya aktarılan fikir. Artık bir fikir değil. Kelime yumağı. Ben de bir
kediyim. *Sen* daha doğrusu. Ben çıkrıktım. Eğirdim yünden dünyayı,
önüne bir ip koydum, artık ne örersin bilemem.

Yazmalı mısın?

Aşk kimsenin tasarrufunda değil diyorlar. Bir bankada değil yani veya
bir kümbete gidip define gibi kazıp çıkaramıyoruz. Aşk denildiğinde hep
kemikler çıkıyor sağdan soldan. Her çıkan kemiğin *eski sevgili* denen
bir *geçit formuna* ait olduğu söylenir, gerçek aşka evrimleşen
Neanderthal gibi, eski sevgililerin de bir gün Homo Sapiens’e
evrimleşeceğini düşünüyoruz. Henüz bulamadığımız bir cins insan.

Genelde hemen hepsi Homo Erectus’a evrimleşir. Sapientia insanın
kendinde gördüğü tanrılık kokusu. İnsan bilge olamaz diye *bilgelik
sevgisi* demişler, *sophos* değil *philo sophos*, insanın bilgeliği
seveceği de büyük bir yalan tabi, gerçek aşk gibi, çok iyimsermişsin
Sokrat dayı…

*Amca size dayı diyebilir miyim? Baba tarafıyla küstük de geçen kurban
bayramı.*

İnsan ufak hayatını büyük laflara bağlamak istiyor. Bir şekilde büyüklük
arıyoruz. Kralın hizmetkarı olmak veya Lady Gaga’nın posterini asmak
veya *derin* alimlerin kitaplarını okumak veya Allah’ın sözünü
dinlemek…\ *Ben ufağım, ufak kalacağım* diyen insandan kaçıyoruz, ben de
kaçıyorum, sen de yazının buraya kadarını okuduğuna göre, kaçıyorsun,
kaçmalısın çünkü.

Bizi sadece olduğumuz şey gibi gösteren insanlar ve duygulardan
kaçıyoruz, bir kediden daha önemli değiliz, bir böcekten daha bilge
olduğumuz da tartışılır, daha doğrusu böceğin bilgeliği daha makul
geliyor bana hep. Sadece işiyle meşgul, böcek olmaktan pek sıkılmıyor,
uçuyor, kaçıyor, basit yaşıyor, basit ölüyor. İnsan gibi dünyanın altını
üstüne getirmeye çalışmıyor. Böcek işte. Kedi veya. Aslan da olabilir.

Kaçıyoruz ama nereye kadar? Daha iyi kaçmak için yazmayı bırakmak
istiyorum. Mal daha çok para ediyormuş.
