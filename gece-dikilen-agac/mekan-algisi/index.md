---
title: Mekan Algısı
date: 2014-11-23 03:41:51 +0200
---

İnsanların mekan algısı çok değişik, birbirinden farklı. Sadece
çevresini, eşyaları, şehrin gördüğü kısmını bilen insanla, bir haritaya
bakmış ve mesela Bursa’nın İstanbul’un güneyinde olduğunu bilen insan
aynı mekan algısına sahip değil.

Mekan algısının bu derece farklı olduğu insanlarda, iletişimin nasıl
gerçekleştiği hep fantastik gelmiştir. Annanneme *Bursa’ya gidiyorum*
dediğimde ne düşünüyor? Aklında neresi var? Veya benim Bursa’da
yaşadığımı bilen ve coğrafi bir haritadaki yeri dışında bir fikri
olmayan birinin algılaması nasıl gerçekleşiyor?

Bu soruları *analoji* yoluyla çözmeyi seviyorum. Annanneme *Bursa*
dediğimde, yaşadığı şehre benzer bir yer geliyor olmalı aklına, sokağına
benzer bir sokak, evine benzer bir ev; coğrafya bilgisi olan arkadaşımsa
şehri haritadaki bir nokta gibi algılıyor olabilir, *soyutlama*
dediğimiz şey de çok defa başka kavramlarla açıklama değil mi? Şehri bir
yuvarlakla gösterirsen, bunların arasına çizgi çekip *yol* olduğunu
düşünebilirsin. İnsanları noktayla gösterirsen, aynı çizgiler tanışıp
tanışmadıklarını gösterir. Mesele sadece bir gösterim meselesi. Ne kadar
da abartıyorlar.
