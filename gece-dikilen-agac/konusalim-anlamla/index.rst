Konuşalım Anlamla
=================

:date: 2014-11-23 03:41:51 +0200

Ah hayat. Ne güzel, ne tatlı. Uzakları yakın eden hayaller atlı,
gerçekler yaya, gerçeklerden kaçmak için yeryüzünü angaryaya, kendimizi
aptallığa bırakmak zorunda oluşumuz ne acı.

Sevgi dediklerinin hangi ruhi kaynaktan beslendiğini bilmiyoruz, ruh
nedir o konuda da fikrimiz yok, bilirmiş gibi görünmemizin ve o konuda
teoriler üstüne teoriler üretmemizin sebebi de bilmiyor oluşumuz.
İnsanın bildiği üzerinde fazla konuşması gerekmez. Dünya hakkında bir
fikri olmayanlar çok konuşur.

Konuşmak kasılmanın sonucu. Dilciler insanın iletişim kurmak için
konuştuğunu söylüyor, yalan, külliyen yalan. İnsanın konuşmasının kendi
sesini duymak ve bu sesin duyulduğunu hissetmek dışında pek amacı yok.
Konuşmada anlam arayan benim gibiler sıkılıyor, anlam arayınca
bulamıyorsun ama konuşmanın şu az ilerdeki kuşların şakıması veya ezanla
kanon yapmaya çalışan köpeklerin havlamasından öz itibariyle farkı yok.
İstisnaen anlamlı bir söz de çıkıyor insanın ağzından, köpekler de arada
hırsıza havlıyor.

Çok konuşan insandan sıkılıyorum, bunu herkes bilir, onu dinleyeceğime
uyumayı tercih ediyorum veya oyun oynamayı. Oyun zararlı diyorlar.
Yeryüzünde faydalı ne var?

Sevgisini sadece konuşarak ifade edenlerin, susan insanların yanında
kötü hissetmesi normal olabilir. İnanın sevmediğimden değil, sadece
sessizliğe, ebedi sessizliğe meylim daha fazla. Sesin kulağımda
yarattığı –ve sağırlığımdan ötürü yaratamadığı– tınıların bende
karşılığı yok, melek gelip *dinle* dese, *ben dinleme bilmem* derim.

Neyi seversiniz diye sorunca *bulutlar, bulutlar, bulutlar* demiş ya
şair. Bizim bulutlar üç gündür gitmedi, artık ondan sıkılmaya ve
konuşmaya başladım.

Anlamı kovalama. Bırak o senin peşinden gelsin.
