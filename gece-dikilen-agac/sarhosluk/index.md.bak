---
title: Sarhoşluk
date: 2014-11-23 03:41:51 +0200
---

Gözlerim yanıyor diye yattım, gözüm kapalı, beynimin kıvrımları
kaşınıyor.

İnsanların bu hissi biliyor olmalarını beklerdim. O zaman daha iyi
anlaşırdık.

Bilmiyorlar, herhalde bilmiyorlar, çünkü sarhoşluğun sadece içkiden
kaynaklananını anlatıyorlar. İki gün içkisini yasaklayacak diye AKP’ye
sövüyor, üçüncü gün sarhoşken nasıl kustuğunu anlatıyor…

Kimsede çıt yok, sarhoşluğun en kesif halinin kendi kendine gelen
olduğunu ve içkinin aslında bunu engellediğini bilen yok.

Gözlerim yanıyor ve uyumak istesem de uyuyamayacağımı biliyorum. Kalkıp
yazmazsam uyuyamayacağımı da biliyordum.

Şahsen içkinin kendisiyle de, içen insanla da bir mesele yaşamıyorum,
bilakis bir çok arkadaşım da şimdi, geçmişte veya gelecekte teselliyi
meyde aramakta…İçki kültürünü, insanların bir yerlere gidip bir şeyler
içmesini de takdir ediyorum, eminim ki bunu kusmak mertebesine
vardırmayan çok insan vardır.

Ancak kendimi bir normal hissetmediğim zamanlar biliyorum ki, bu normal
hissetmeyişin temellerinde herhangi bir maddeye kaçışın insanı
hakikatten soğutacağının şahitliği var, bunu da bas bas bağırmanın
*nezaketsizlik* olabilse de, bazen yapılması elzem bir nezaketsizlik
olduğunu düşünüyorum.

Arap Peygamber’in söyledikleri *cool* gelmiyorsa, Gautama Buddha’ya
söyletelim: *Sarhoşluktan uzak durmak insanın acıdan kurtuluşunu
sağlayan sekiz katlı yolun beşinci şartıdır.*

Muhtemelen biliyorum nasıl hissettirdiğini alkolün, ama alkolsüz
sarhoşluğun nasıl olduğunu içkiyi sevenler asla bilmiyor. Asla
gitmediğiniz, düşünmediğiniz, varlığından bile haberdar olmadığınız bir
yol…

İnsanın herhangi bir nesneden mutluluk ummasının en acınacak hallerinden
birisi. İnsanın kendini inkar hali. Bunun için belki bu kadar dokunuyor
bana da.

Yanlış yerde, loş ışığın altında arıyorsun anahtarını, halbuki
düşürdüğün yere bakmalısın, acı çektiğin yere…

Mutluluk diye bir şey vardır ve insan bunu çok defa yaptıklarıyla değil,
yapmadıklarıyla kazanır. Mutluluk diye bir şey vardır ve bu maalesef ne
kendinden kaçmakla, ne eğlenmekle, ne içip içip sızmakla, ne yalanla, ne
de kişinin kendi izzetini inkarıyla mümkündür.

Tabii ki insanın başka kimsenin kısıtlayamacağı temel bir hürriyeti var,
canı nasıl isterse öyle yaşar, keyfi nasıl isterse öyle davranır. Ancak
insan, davranışlarının sonuçlarından da şikayet edip duruyorsa, aferin
bekleyemez.

Kaçmak istiyorsan yolun açık olsun, ancak saplandığın çamurdan n’olur
şikayet etme.
