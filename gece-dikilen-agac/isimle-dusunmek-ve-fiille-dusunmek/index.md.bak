---
title: İsimle düşünmek ve fiille düşünmek
date: 2014-11-23 03:41:51 +0200
---

İsimlerin zamana karşı çıkan bir edası var, fiilin zincirli olduğu gibi
zincirli değil. İnsanların isimler konusunda uzlaşamıyor olmasının
sebepleri hemen hep isimlerin zamandan ve bağlamdan bağımsız oluşlarının
yarattığı anlaşmazlıklar.

Falanca kişi filanca işiyle iyilik mi yapmıştır? Üzerinde anlaşması
kolaydır. Falanca kişi iyi midir? Üzerinde anlaşması zordur. Falanca
kişi filanca durumda söyledikleriyle aptal gibi mi görünmüştür?
Anlaşılması kolaydır. Falanca kişi aptal mıdır? Durumdan duruma değişir.

İsimler düşünmek için uygun değil, ancak insan zihninin durumları
parçalamaktan başka çaresi olmadığından bu isimleri kullanmak
zorundayız, ancak onları zihnimizin merkezine yerleştirince hakikatten
başka şeylere hizmet etmeye başlıyorlar.

İsimleri fiile dönüştürünce en zor soruların bile kendi kendini
çözdüğünü görebilirsiniz. Filanca adam iman ettiğini söylemiştir ama
birini öldürmüştür, o insan müslüman mıdır? “Müslüman mıdır”
tartışmasını ilanihaye devam ettirmek yerine şunu söylemek daha iyi:
İman ettiğini söylemek müslümanca bir fiildir, birini öldürmek
müslümanca bir fiil değildir; bunları eyleyenin ne olduğuyla alakalı
tartışmalar yerine fiillerin ne olduğunu söylemek daha doğrudur.
