Sonsuz Gri
==========

:date: 2014-11-23 03:41:51 +0200

Gri, beyaz ve siyahın dünyasından kaçış demek, *ama griler de var*.

Ah, var, evet, griler de var, beyaz ve siyahın bu kadar yer bulmasından
sorumlu *Aristo* sanırım bu griler meselesini *kaçırdı.* Nasıl olur,
griler de var.

Griler de var, zaten her şey gri bu dünyada, *varlık* iki ucun orta
noktası, nesneleri çağırmakta kullandığımız isimler üçgen ve ateş ama
biz şimdiye kadar ne mükemmel bir üçgen, ne mükemmel bir ateş gördük.

Hepsi ama hepsi gri.

Buna bakıp sonsuz grinin insanı kuşattığını tekrar edebiliriz,
bugünlerde beğenmediğimiz her siyah ve beyaza *kafadan* itiraz etmenin
en geçerli yolu. Biri diyor ki *kadınlar ve erkekler*, öbürü atlıyor
*ama griler de var*, filanca diyor ki *iyiler ve kötüler*, falanca hemen
cevaplıyor *ama griler de var.*

Griler de var, ben de hemen tüm isimlere nisbetle bir griyim, insanım
ama mükemmel bir insan değilim, bilgisayar bilgim iyidir ama mükemmel
değildir, kilom olması gerekenden çok ama obez denecek kadar çok değil
gibi…Hemen tüm vasıflarda bende bir eksiklik bulmak mümkün, griyim yani
siz de öylesiniz muhtemelen.

Bu isimlerin ortaya çıkışı zaten dilin *griliğinden* kaynaklanıyor.
Dilimiz, bu pek sevdiğimiz ve kendimizi tüm varlığın aynası gibi görmeye
alışmamızın sebebi dilimiz de aslında gri, bütün bu isimlerin yeniden ve
yeniden kullanılmasının sebebi bu. Dilimizin getirdiği eksiklik: Bir
elmayı diğerinden ayırmayı beceremediğimizden hepsine *elma* diyoruz.
Manavdaki elmaların hepsi birbirinden farklı, hiçbiri mükemmel elma
değil ama biz hepsine birden elma diyoruz çünkü dilimizin ve fikrimiz o
elmaları birbirinden ayıracak kadar gelişmiş değil.

Siyah ve beyazın ortaya çıkmasının sebebi de bu gelişmemişlik. Dünyayı
olduğu gibi gösterme yeteneği olmayan bir araç var elimizde ve biz ona
tam bu sebepten kızıyoruz. Griler var!

Griler her zaman vardı, her zaman olacak. Tek tek nesnelerin hepsi gri
ama (gramatik bir kategori olarak) isimlerimiz siyah ve beyaz.

Kimse dilin elmaları tarifindeki yetersizlikten şikayet etmiyor ama
siyasi konulara girince *gri edebiyatı* da başlıyor. Mesela
*müslümanlar* hakkında konuşurken, kavramın gri olduğu itirazı
yükseliyor, yalan değil, müslümanlık gri bir kavram ama bütün siyasi
fikirler de öyle, kemalist de öyle, sosyalist de, kapitalist de,
milliyetçi de…Bütün bu kavramların siyah ve beyaz çizgileri var ama
bunlara uymayan *griler* de bulmak mümkün.

Grilerin varlığını hatırlatan bir itiraz gördüğümde, itiraz noktasının
*grilerin varlığı* değil, *siyah ve beyazın yeri* olduğunu düşünüyorum.
Desem ki, mesela, *bir kemalist dua etmez, çünkü dua edip varlığı
tartışmalı bir tanrıdan yardım istemek bilimle bağdaşmaz*, biri de dese
ki, *hayır efendim, benim dedem günde beş defa dua ederdi ve Atatürk’ü
de kalben seven bir kemalistti, griler de var!*, asıl meseleyi grilerin
varlığında değil uydurduğum *kanunun* pek de *hoşlaşılan* bir kanun
olmayışında görürüm.

Griler her zaman var ama neden burada itiraz ediyorsun?

Siyahın ve beyazın tümden eksik, tarafgir, yanıltıcı olduğu durumları
kasdetmiyorum. Böylesi de çok ama bir yandan birileri bir tanım yapmaya
uğraşırken başkası da o tanımın envai noktada grileri dışarıda
bıraktığını anlatıyorsa, sormak hakkımız: Daha iyi nasıl bir tanım
getirebiliriz?

Çünkü *griler de var* itirazının anlamı *senin siyah dediğine siyah,
beyaz dediğine beyaz demek istemiyorum*. Yoksa *siyah veya beyaz yoktur*
değil çünkü hepimiz tıkır tıkır laf dizerken biliyoruz ki siyah ve beyaz
yoksa dil de, düşünce de yok.

Siyahı ve beyazı ayırdığımız çizginin hangi durumlarda daha iyi
olduğunu, daha güvenilir olduğunu tartışmak, konuşmak değil, mesele
çizgiyi *tek* bildiği yere, kendi keyfine çekmeye çalışan kişinin
itirazıdır *griler de var.* Griler de var, bütün dil yanlış ama o
yanlışı yapmak ve doğruyu eğriden, beyazı siyahtan ayırmak istiyoruz.
Çünkü *ayrılmasın beraber kalsın* demek *en büyük yanlış*, insan öyle
veya böyle ayıracak siyahı ve beyazı. *Neye göre* ayıracağı ise bütün
mücadelenin anası.
