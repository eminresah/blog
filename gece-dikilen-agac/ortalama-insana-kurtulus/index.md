---
title: Ortalama İnsana Kurtuluş
date: 2014-11-23 03:41:51 +0200
---

Kurtuluş reçetesinin bol bulunduğu bir zamandayız. Kimi kurtuluşu
bilgide, kimi dinde, kimi sanatta, kimi zenginlikte, kimi özgürlükte,
kimi başka başka yerlerde arıyor.

Hangisi geçerli? Her durum için geçerli bir reçete olduğuna inanmıyorum.
Bu reçetelerin de onları savunan insanların karakterleri ve
geçmişleriyle doğrudan bağlantılı olduğunu düşünüyorum. Hemen hepsi
*ortalama insanı* es geçen ve insandan ortalamanın üstünde bir katkı
bekleyen reçeteler.

Bilgide kurtuluş, mesela, insanın ortalamanın üstünde bir zekası
olmasını şart koşuyor. Dinde kurtuluş için ortalama insandan öte bir
iman sahibi olmak ve *normal dışı* bir iman geliştirmek gerekiyor. Sanat
için bir yetenek, en azından bir zevk sahibi olmak ve bu zevki eğitecek
zamana ihtiyacı var. Zenginlik için becerinin yanı sıra çok çalışmak
lazım. Özgürlük de onunla ne yapacağını bilmeyen insanlara bir şey
sağlamıyor.

Ortalama insanı ciddiye alan yok gibi. Herkes ortalama insanların
özendiği, ipini eline verdiği kişileri takip ediyor, çünkü insan
psikolojisinde sürü halinde yaşamak olan bir canlı ve kendini güvende
hissetmesi için diğerleriyle aynı fikirde olmayı tercih ediyor.
Fikir/bilgi/sanat/zenginlik/özgürlük üreten ender insan, diğerlerini
kendi istediği yöne bilinçli veya bilinçsiz çekiyor.

Bu sebeple demokrasi dediğimiz şey gerçekte bir *halk yönetimi* değil,
bu ender insanlardan hangisinin kendi güçleri doğrultusunda insanlara
yön verebileceğinin kavgası ve sebebi de ortalama insanın *nesne*
değeri. Yönetenler/hükmedenler veya her ne diyorsanız onların derdi, bu
ortalamanın bizatihi kendisi değil, onun kendi duruşlarınca sahip olduğu
değer.

Mesela zengin adam, daha çok zenginliğe ulaşmak için ortalama insanı
kullanmak zorunda olduğunu biliyor, onun için oyunun içine onu da
çekmeye çalışıyor; fikir sahibi, fikirlerini duyuramadığı sürece hiçbir
anlamı olmadığını biliyor, onun için insanları ikna etme telaşında;
insanların hayatında yer edinmezse öleceğini bilen dinler de günlük
hayata, doğuma, ölüme anlam vermekle meşgul; ortalama insana özgürlük
vaadedenin derdi aslında kendisine dokunulmaması…

Ortalama insanın bizatihi değeri olduğunu, onu durmadan istismar edenler
söylüyor, onun sayesinde muktedir, zengin, meşhur olanlar. Ortalama
insan ise tek bir yerde kendi adına konuşuyor. İsyan ederken. O da her
zaman çok kısa sürüyor; çünkü ortalama insan, dedik ya, tutunacak bir ip
arıyor ve ipler koptuğunda ip uzatanlardan en sağlam gördüğüne
tutunuyor.

Ortalama insanı ciddiye almak da, almamak da anlamsız. İnsanların bazısı
bu ortalamanın dışına çıkmak için hayatları boyunca didiniyor ve yine
bazısı bu ortalamadan asla ayrılmamak için.

Ortalama insan düşman değil, ortalama insan dost değil; dilersen cennet,
dilersen cehennem inşa edilebilecek malzeme. Onun için ortalama insanla
değil, ondan cehennem inşa edenlerle uğraşmalı.
