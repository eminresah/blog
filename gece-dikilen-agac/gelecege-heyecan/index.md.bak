---
title: Geleceğe Heyecan
date: 2014-11-23 03:41:51 +0200
---

İnsanın gelecek hakkında daha çok heyecanlanması nasıl bir duygudur,
biliyorum, *en azından* hatırlıyorum. Eskiden benim de geleceği
*kurtuluş* olarak görmek alışkanlığım vardı.

İnsanın dünya üzerindeki en rahat devrini yaşadığı aşikar, bunu bilmek
için çok fazla tarih okumuş olmaya ihtiyaç yok, dünyanın hiç bir zaman
bu kadar çok insanı beslememiş olduğunu farketmek de yeterli, insanın
hiç bir zaman *uçamamış* olması da…

Meselemiz, bunun ne kadar devam edeceği, *edebileceği* veya bu devam
eden gelişmenin *insan* için ne anlama geleceği. Bir noktada yoldan
çıkacağını, teknolojinin artık kendi kendine varolabilecek noktaya
ulaşacağını düşünüyorum. İnsanın yeryüzünde kendine biçtiği efendilik
rolü, kendine bir efendi yapmasıyla son bulacak gibi…

Şimdiden bizden daha çok dil bilen bilgisayarlarımız var, daha hızlı
düşünebiliyor, hakkımızda bizim bile bilmediğimiz ayrıntıları
keşfedebiliyor. Normalde, bunları *insanlar için* yapıyor, evet, insan
hala teknolojinin *sahibi*, ancak bu kölesini devamlı geliştiren bir
sahip ve köle bugün bize bağımlı olsa da, pek yakında, çok yakında artık
bizi çekip gitmekle veya öldürmekle tehdit edecek hale gelebilir.

Teknoloji isimli köle olmadan yaşayamayacağımızı biliyoruz, gerçekte
kimin köle olduğu bile pek net değil, teknolojinin, mesela şu elimdeki
bilgisayarın varolmak, çalışmak için insana ihtiyacı var, yine de
insanın da ona ihtiyacı giderek artıyor.

Geleceği düşündükçe daha çok sıkılıyorum. Bir de şu var, insan kendini
manasız bırakacak bu işe, sanki gerçekten de bunun için, *kendisine
verilmiş emaneti* başka birine devretmek için istiyor. İnsan
felsefecilerin sandığının aksine, düşünmek için yaratılmış değil,
hasbelkader düşündüğünde bunu mecburiyetten yapıyor, ya düşünmemeyi
beceremediğinden, ya düşünmekle elde edeceği bir sonuca ihtiyacı
olduğundan.

İşte belki bu sebeple daha eğlenceli şeylere bu kadar meraklıyız.
Düşünceden uzaklaştıracak şeyler, –oyunlar, şakalar, anlamsız
konuşmalar– onun için daha güzel geliyor bize. Düşünmek gerekmediği
için… Ve bizim adımıza düşünecek, bizim adımıza ihtiyaçlarımızı temin
edecek bir makine olsa, bizi yaşatsa, bize baksa ne güzel olacak.

İnsan kendi varlığından sıkılmış, saçmalamasındaki derinlik de çok defa
bundan kaynaklanıyor.
