Sözleşme
========

:date: 2014-11-23 03:41:51 +0200

*İçinden ne geliyor?* İnsanlığı kurtarmak mı? Hayır. Kurtulmuş herkes,
kimsenin daha fazla kurtulmaya ihtiyacı yok.

*Nasıl yaşamalı?* sorusu insanın cevabını hayat boyu vermeye çalıştığı
bir soru. *İnsan* kabul edilen herkesin kafasında bir yerlerde olmalı
bu, çünkü hayat dersi de, sorusu da kendi içinde saklı bir imtihana
benziyor.

Bu soruya verilen cevaplarım vardı, bunların değiştiğini görüyorum.
Hislerim, alışkanlıklarım, yaşım, çevrem kaynaklı bir değişim olabilir
bu ama önemli olan merak ettiğim, özlediğim ve *daha iyi* olduğuna
inandığım bir çok şeyin manasız olduğuna kanaat getiriyorum. Vazgeçilmez
gördüklerimin anlamı kalmıyor, insanların bütün afra tafraya rağmen
sonunda keyifleri ne derse onu yaptıklarını ve bunun çok zaman *yanlış*
olduğunu görüyorum. Büyük lafların gerçekte küçük tutkulara geçerlilik
sağlamak için üretildiğini görüyorum.

Doğru yaşamak diye bir şey var mıdır? Önceden *herkese göre değişir*
diyordum, artık, hayır, *o kadar da değişmez* diyorum. Eğer
gidebileceğiniz sonsuz sayıda yol varsa, ki yaşamak sözkonusuysa, evet
sonsuz değilse de saymak istemeyeceğiniz kadar var, herhangi birinin
diğerlerinden daha doğru olması için de bir sebebiniz yoksa, *herkes
kendine göre yaşasın* dersiniz.

Ancak *herkes kendine göre yaşasın*\ \`ın anlamı gerçekte *güçlünün
borusu ötsün* ve insan, çoğunun hayatını idare edecek kadar bile aklı
olduğundan şüphelenmeye başladığım insan, renkli, çekici, kolay, ucuz
neyse onu tercih etsin demektir. Nitekim öyle oluyor, insanlar
kendilerini bugüne getiren değerleri *sermaye* yapıp yeni değerler
üretmek yerine, en ucuzundan, çalışmadan, kafa yormadan, inanmadan bu
değerleri satıp, onları ayağa düşürüp kendilerini de, hayatlarını da
ucuzlatıyorlar.

Cinselliğin yasak olduğu yerde meme gösterip ilgi çekmek kolaydır, peki
bu yasak olmazsa ne göstereceksin? Kadın güzelliği artık bizi
ilgilendirmediği zaman ne göstereceksin? Şimdiden mesele *daha ilginç*,
*daha çarpıcı* fotoğraf bulmak anlamına gelmeye başlamadı mı? Farkında
mısınız bilmiyorum ama her gün kadının envai çeşit uzvunu gören erkeğin
kadına ilgisi azalıyor.

Çoğunun ayık olduğu yerde kendini içkiye vurup rahatlamak kolaydır, peki
ya hepimiz *doğru yolun* bu olduğuna kanaat eder, akşam konuşur konuşur,
sabah hepsini unutursak ne olacak? İnsanlar tadını çıkardıkları
hürriyetlerin başkalarının hürriyetsizliği sayesinde yaşanabildiğinin
farkında değiller mi?

Kendimi tutmasam sen o kadar serbest olabilir misin?

Kant’ın söylediği her şeye inanmam ama bu konuda ona hak veriyorum: Bir
şeyin doğru olup olmadığına karar vermek için *herkesin* bunu yaptığı
durumları gözönüne alalım.

Cinselliğin tamamen ve her anlamda serbest olması, misal, herkes için
geçerli olsun. Evlilikleri, beraberlikleri ortadan kaldıralım, neticede
biriyle sevişmemin başkasına bir zararı yok, iki kişi arasındaki bir
mevzu; basit bir eğlence, kim ne diyebilir?

Ne olur bundan sonra? Çoğu erkeğin bir kadından istediği şeyi daha da
rahat gerçekleştirme imkanı olur, kimseye aşık olmak gerekmez, zaten
cinsel dürtülerin bir *dışavurumudur* aşk, aşık olunca da bunu daha
kolay *atlatmak* mümkün olur. Kadın da cinselliğini sonuna kadar
yaşayabilir, gidip birine adres sormak kadar kolay olsa mesela: *sizinle
gidip şuracıkta sevişelim mi?*

*Olur tabi, otobüs bekliyordum ama bir sonrakine binerim.*

Sonunda olan, insanın daha da yalnızlaşması, cinselliğin adi bir vaka
haline gelmesi, evet belki bu yüzden cinayet işlenmemesi, insanların
kavga etmemesi, boşanmaması, ama zaten kimsenin umurunda olmaması. Zira
bu kadar rahat bir cinselliğin sonunda erkek de, kadın da, bir
*sözleşme* ihtiyacı içinde olmayacaklardır, herkesin herkesle her
şekilde beraber olmasının sonu, kimsenin kimseyle beraber olmayışıdır.
İnsanlar *sizinle gidip şuracıkta sevişelim mi?* diye *bile* sormayacak,
soran olsa bile, *otobüs bekliyorum, şimdi olmaz* cevabını alacaktır.

Gerçekte kaybedense kadın olur tabi, güya kadının cinsellikte önünü
açarken, gerçekte erkeklerin daha kolay kadın bulmasına yardımcı olduğu
gibi…Hala farketmiyor musunuz? Kadınlar hürriyetleri genişledikçe
yalnızlaşıyor ve erkeklere (veya tüm insanlara) güvenlerini kaybediyor.
Neden tanımadığım ve asla bana yük olmayacak biriyle bir iki saatliğine
vücut sıvısı üretmek varken, birinin kaprisini, derdini, hayatını
çekeyim?

İnsanın *rahatlamasına* yardım eden tüm *hürriyet* biçimleri buna
benziyor. Bunların bir hürriyet konusu olması, ancak bazılarının –hatta
çoğunluğun– onlara yanaşmamasından dolayı. Bütün çocuklara süt yerine
bira içirmek, misalen, birayı çok seven insanların da işine gelmez,
kimsenin ayık gezmediği bir dünyada yaşamak da öyle; garson ayık değilse
sana bira yerine şarap getirir, hesabı şişirir; kimse kimseye güvenemez,
zira belli değil, ne yuttun, ne yedin, ne içtin; *söylerken kafam
yerinde değildi* dersin geçer gider tüm sorumluluk. Kimsenin kimseye
*ayık mısın* deme hakkının olmadığı bir dünyada yaşasak, misal, kim
kiminle hangi anlaşmayı yapabilir?.

*Modern* insanın verdiği cevap şuna benzer: *Biz tamamen sınırları
kaldıralım demiyoruz, çocuklara bira vermek tabii ki doğru değil,
çalışırken içmek de öyle, insanların bu kadar rahat cinsellik
yaşamalarını istemiyoruz, sadece şimdikinden azıcık daha serbest olsalar
yeter.*

Ah, evet, tabii ki, bir yerlerde sınır olmalı, o aptal vecizenin
tabiriyle *benim hürriyetim, senin hürriyetin* falan filan. Peki dostum,
sevgili dostum, kim karar veriyor bu sınırlara? Neden sen kendinde böyle
bir hak görüyorsun? Kimsin ki sen doğruyu eğriyi benden daha iyi
bilecek? Yani içki içmenin *gerçekte* güzel bir şey olduğuna ve bunun
çocuklara zararlı ama büyüklere faydalı olduğuna kim karar veriyor?

İnsanlar böyle *doğrusunu kim belirliyor* konularında *sözleşme*
yaparlar. Kimse için *ideal durum* değildir bu, evet, ama insanların
buluştukları bir nokta vardır ve davranışlarını kontrol etmenin
güvensizlikten daha kolay olduğuna karar verirler.

*Evlilik* ne kadın için, ne erkek için ideal bir durumdur, ancak
biyolojik ve sosyal şartlar öyle bir noktada buluşturmuştur insanları.
Bazılarının içki içip, bazılarının içmeyişi de aynen öyledir, ben
içmeyen biri olarak içenlerden hazzetmem, içenler de benim gibi
içmeyenlerden hazzetmez, ancak aramızdaki sözleşme, yani benim gidip
birilerini içtiğinden dolayı saldırmayışım, onların da beni içmeye
zorlamayışları herkes için hayatın en kolay noktasıdır.

Ancak böyle sözleşmelere ittiba edişim, sözleşmenin karşı tarafının
yaptığının *doğru* olduğuna inandığım anlamına gelmez. Elimden gelse,
*daha kolay* olduğunu bilsem, evet, ortalıktan içki denen nesneyi
kaldırır, insanların içmemesini temin ederim. Uğraşmak elimden
gelmediği, beceremediğim, kaynaklarım –sözlerim, uğraşma gücüm, ikna
hevesim, zamanım– sınırlı olduğu için buna kalkışmam ancak bu, tekrar
ediyorum, yapılanın doğru olduğuna inandığım anlamına gelmez.

Modern hayat biçimi, daha doğrusu gelenekleriyle dalga geçen ve onun
sınırladığı her şeyi baş aşağı ederek eğlenenlerin hayat biçimi çok
renkli üretimlerin olduğu, keyif içinde ömrünüzden mezun olmanın
yollarından biridir. Geleneklerimiz de, toplumumuz da aptalından,
bönünden, çirkininden kıtlığın pek çekilmediği kaynaklardır, bu sebeple
ucuz yoldan eğlence sunar. Yine de konu *doğru nedir?* sorusuna
geldiğinde, modernlik de, eleştirdiği, güldüğü, dalga geçtiği gelenekler
kadar –belki daha da fazla– *yanlıştır.*

Ancak modern insan bu yanlışların hemep hepsini kendine *ezeli hak*
olarak görür. Değiştirilmesi, sorgulanması teklif dahi edilemeyen
haklar, özgürlüğün gerçek anlamı, doğru nedir diye sormak yerine,
özgürlük der, yapabilir miyim, yapamaz mıyım? Yaparsın, ama yapmak doğru
mudur? Cevabını aradığımız asıl soru budur.

İşte bu sebepten, artık, *demokrasi* veya *özgürlük* benim açımdan
sadece bir sözleşme anlamına geliyor. Zımnen veya vazıhen yapılmış bir
sözleşme. Doğrunun kendisi değil, daha büyük yanlışların önüne geçen bir
sözleşme, bir gün değişmesi mümkün –ve elbette doğru lehine değişmesi
için gayret edeceğim– bir sözleşme.

Bende değişen şey işte bu: *Özgürlüğün* kendisinin herhangi bir anlamı
olmadığını anlayışım, özgürlük içine hayatı doldurduğumuz bir bardak
olabilir ama içini neyle dolduruyorsan, bardağın tadı odur…

Bardağını hakikatle doldurmak niyetindeyse insan, özgürlük
fısıltılarından çok, ağacın meyvesine ve kimin doğru yaşadığına bakar.
