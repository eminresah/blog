---
title: Hitâbet
author: Emin Reşah
date: 2014-11-23 03:41:51
tags: 
    - hitabet
    - siyasetçi
    - samimiyet
---

*2021 Notu: Bu yazı 2014'te yazılmış ve isimler de, ifadeler de 7 yıldır hala
geçerli. Memleketin en kalıcı isimleri.*

Bu zamana dek çok konuşma yapmam gerekmedi. O sebeple *gerçekte*
nasıldır bilmiyorum ama insanların karşısına çıksam bugünkü
siyasetçilerden daha iyi konuşacağımı, daha akılda kalır sözler
sarfedeceğimi de düşünürüm. Asıl işi oy toplamaksa bir insanın, akılda
kalan anekdotlar, sayıya boğulmamış mukayeseler, kısa cümleler, somut
hayaller ve görsellik daha uygun geliyor. Hitap edilen kitleyi sıkmadan,
ona *biz* duygusu aşılayacak, onları özel hissettirecek ve *iyi ki
gelmişiz* dedirtecek bir konuşma. Bugünkü politikacılardan hiçbirinde
böyle bir beceri göremiyorum. Erdoğan eşinen at gibi konuşuyor, bir
sonraki cümlesi sanki çok önemli olacakmış gibi giriyor ama bir şey
çıkmıyor. Kılıçdaroğlu’nun duruşundan, konuşmasından eziklik sızıyor.
Bahçeli’yi ise niye dinlerler bilmiyorum, insan ne dediğini anlamıyor ve
sadece morali bozuluyor. Muhtemelen parti örgütünün en önemli
meşguliyeti insanlara *başkanın* ne dediğinin tefsirini yapmaktır.

Bu hitâbet sefaletinin sebebinin siyasetçimizin kendini devamlı kontrol
etmek zorunda kalan, etrafına farklı, çalışma arkadaşlarına farklı,
halka farklı bir profil çizmek mecburiyetinde olan zavallı bir insan 
olmasından kaynaklandığını düşünüyorum. Erdoğan açıkça kendini 
heyecanlandıran bir hayatın resmini çizemiyor, bunun yerine *olması 
gereken* neyse, onu anlatmaya çalışıyor. Kılıçdaroğlu, dünyaya bakışını 
anlatamıyor, çünkü anlatsa hepimizin güleceğini sanıyor (ve belki haklı). 
Bahçeli açıkça ırkçılık yapamıyor, kendini heyecanlandıran hayalleri ve
hikâyeleri paylaşamıyor. Bu sebeple onların ağzından sadece sıradan 
konuşmalar dinliyoruz ve söylemesi gerekenleri bağıra çağıra tekrar 
tekrar eden keyifsiz insanlar bunlar.

Son büyük hatiple kendi hayallerini hayata dosdoğru aktaran son insanın
aynı kişi olması tesadüf değil. Maksadı oy avcılığı olan çok yüzlü
siyasetçilerden beklenecek hitâbetin de bir sınırı var demek. Daha
fazlası için Lincoln, Hitler, Churchill veya Atatürk olmak ve onlar
kadar kritik zamanlarda yaşamak gerekiyor.
