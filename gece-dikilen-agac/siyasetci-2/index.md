Siyasetçi
=========

:date: 2014-11-23 03:41:51 +0200

Adamların bildikleri en iyi şeyin *siyaset* olduğunu kabul ediyoruz, en
azından en başarılı oldukları *iş* bu olmalı.

Yine de çıkıp öğrencilere karşı polisleri savunmayı bir siyaset
sanıyorlar; öğrenci kendini yere atmış, polis aslında vurmamış
falan…Doğru bile olsa böyle bir laf edilmez, gösterici kendini yere
atar, amuda kalkar, bağırır, çağırır, küfreder, belki saldırmaya bile
çalışır. Adı üstünde *gösterici*: Polis ona bu durumda bile el
kaldıramaz. *Kaldırmamalıdır.*

Siyasetten anladıkları *biz polisimizi ezdirmeyiz* ise, garip bir
siyaset bu. Polis sana zaten oy verecek, sen de ben de biliyoruz bunu.

Aldığın kötü intiba ve *gereğinden güçlü görünmenin* getirdiği
ufuksuzluk o öğrencilerin bağırıp çağırmasından daha kötü. Tüm şehri
sesleriyle doldursalar, yine de böyle abuk subuk açıklamalardan daha
fazla zarar veremezler.

Siyaset bir *intiba sanatı.*
