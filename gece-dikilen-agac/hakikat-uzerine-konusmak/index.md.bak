---
title: Hakikat üzerine konuşmak
date: 2014-11-23 03:41:51 +0200
---

Hakikati bilmek üzerine ikibinyedide şöyle yazmışım:

    Burada “hakikat” denen şeye bazen çok fazla vurgu yapıyorum. Her
    şeyin başı ve sonu hakikat ya, hakikate dayanmayan batıl ya… vs.

    Peki nedir hakikat? Hani insan vardır, hakikatin bilinemeyeceğini
    söyler. Etrafındaki kırk çeşit fikre bakıp, böyle bir çözüm
    bulmuştur. “Herkesin kendine göre bir doğrusu var”cıdır. Dertlerinin
    büyük ölçüde hayatından hakikati uzak tutmak olduğunu düşünürüm hep.

    Ben bu kişilerle ilk evrede anlaşıyorum. “Hakikat bilinemez”de yani.
    Hakikati önünüzdeki bilgisayarı, masanızdaki kalemi, içtiğiniz çayı
    bildiğiniz gibi bilmek mümkün değildir. Yine de bunun sebebi
    “herkesin kendine göre bir hakikat”i olması değil, “bilmek”le
    hakikatin uyuşmaması…

    Hakikat bilinemez, çünkü bir şeyin bilinmesi için bilen ve bilinen
    olarak iki taraf gerekir. Ben elmanın tadını biliyorsam, “ben” ve
    “elma” diye iki farklı şey olduğunu kabul ederim. Bütün bilgi böyle
    iki taraf arasında cereyan eder. Her bilginin bilineni ve bileni
    vardır.

    Hakikat ise tektir, o kadar tektir ki kendisini bilen olmasına bile
    izin vermez. Hakikat için bilen de bilinen de ancak hakikat
    olabilir.

    İşte bu sebeple hakikat bilinemez, hakikat **olunur**.

İkibinbeşte şöyle bir yazım olmuş:

    -  İnsanların pek çoğu hakikatin ne olduğuyla pek ilgilenmez.
       Onların istediği, hakikatin her zaman kendi taraflarında
       olmasıdır.

    -  İnsan, hakikatın nasıl bir hakem olduğunu bilir. Dengelidir,
       adildir, laf ebeliğine prim vermez, rüşvet almaz, eğilmez,
       bükülmez, dimdik ve güvenilirdir.

    -  Hakikatin bu derece istenen bir şey olmasında, onun bu
       özellikleri kadar, onun gücü de yatar. O kadar güçlüdür ki,
       insanların pek çoğu onu istediklerini söylediklerinde bile ondan
       korkmaktadır.

    -  Hakikat insanı terbiye eder. İnsan kibirlidir. Hakikat onu
       tevazuya sevkeder. İnsan acizdir. Hakikat onun eline kainatın
       kurallarını verir. İnsan güçlü olduğunu sandığında, onun
       güçsüzlüğünü yüzüne vurur. Ölüm hakikattir. Akıl hakikattir.

    -  İnsanın göbeğinden ve kafasından bağlı olduğu her şeyi, hakikat
       kendi tarafına çevirir. Hakikat olmadan yemek yiyemezsiniz,
       hakikat olmadan konuşamazsınız. Hakikat olmadan olmanız bile
       mümkün değildir.

    -  Adaletini istismar ettirmez hakikat. Kendini haklı çıkarmaya
       çalışmaz. O zaten haklıdır ve acele etmesine gerek yoktur.

    -  İnsan hakikatin kendi tarafında olması için her şeyi yapar.
       İstisnası, hakikatin tarafında olmaya çalışmaktır.

    -  Hakikat kendisine taraf olanların tarafındadır.

Bunların üzerine ne eklemem gerektiğini düşündüm. Belki teşrih
edebiliriz biraz, bilimin, dinin, hayatın hakikatle ilgisini
araştırabiliriz. Belki yaparız, belki yapmayız, böylece kalır.
