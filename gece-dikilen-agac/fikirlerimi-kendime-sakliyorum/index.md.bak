---
title: Fikirlerimi kendime saklıyorum
date: 2014-11-23 03:41:51 +0200
---

Sonra turşu oluyorlar ve beni ekşitiyorlar. Karın ağrısı oluyorlar.
Fikirlerimi karın ağrısına dönüştürüyorum.

Fikirlerin paylaşılması neden gerekli? Aslında gerekli değil, hele benim
gibi kendim yazarım, kendim okurum **formatında** yazan biri için zaten
gerekli değil. İnsanın garip bir hastalığı varsa, mesela ekmek yediğinde
bayılıyorsa, bundan etrafına her fırsatta bahsetmek yerine ekmeği yemeyi
bırakması ve bunu daha anlaşılır cümlelerle, mesela “sevmiyorum” diyerek
anlatması beklenir.

Anlaşılmamak da böyle garip bir hastalık, anlaşılmıyorum demek, bunun
üstüne gidilmesini gerektiren bir önemli bir şey söyleyecekmişim havası
veriyor, öyle bir durum yok, garip hastalığa alışır insan, kulağında
yıllarca müzik çınlayan insanlardan bahsediyordu mesela Oliver Sacks,
onun gibi, anlaşılmamaya da alışır insan, dert etmeye gerek yoktur.

İsmet Özel bir yerlerde, herhangi bir kitap/fikir/yazı için orijinallik
oranının %30’u geçmesi durumunda anlaşılmasının mümkün olmayacağını
söylüyordu. Normalde bu %10 falandır, çok büyük bir orijinallik olsun
derseniz, ya absürd kaçar, ya farketmediğiniz çekilde basitleşir veya
akıbeti başka bir şey olur ve neticede anlaşılmaz. İnsanların
başkalarının fikirleri üzerine bu kadar kalem oynatmak **zorunda**
olmalarının sebebi muhtemelen budur; aslına bakarsanız Freud’un insan
**psyche**\ si hakkında ne anlattığı pek de umurumda değil, ama ne
yaparsınız ki, insanlara “benim derdim bu” deyinca anlamazlar da “Freud
şunu demiş, Lacan bunu demiş, Adler şöyle yapmış, Jung da böyle yapmış,
ilk üçünün ortak noktası fanfinfonken, son üçünün ortak noktası
finfonfan; ben de bu yazımda dördünü kapsayan bir kurgu döktüreceğim”
derseniz, en azından anlaşılıyormuş hissine kapılabilirsiniz.

Kişinin kendini aldatması diyoruz.

Buddha da demiş ki, “elimdeki şu yapraklar size anlattıklarım, şu içinde
olduğumuz orman da bildiklerim”, acaba basit –ve pedagojik– bir soylu
yalan mı, yoksa kendisi Sokrat’ın “bildiğim tek şey bilmediğimdir”
sözünün hilafına bir şeyler biliyor muydu?
