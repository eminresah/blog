---
title: Fikirlerimi kendime saklıyorum
date: 2014-11-23 03:41:51 +0200
---

Fikirlerimi kendime saklıyorum ve 
turşu oluyorlar. Beni ekşitiyorlar. Karın ağrısı oluyorlar.
Beynimin elektriğini karın ağrısına dönüştürüyorum.

Fikirlerin paylaşılması neden gerekli? Gerekli değil, hele benim
gibi kendim yazarım, kendim okurum *formatında* yazan biri için zaten
gerekli değil. İnsanın garip bir hastalığı varsa, mesela şeker yediğinde
bayılıyorsa, bundan etrafına her fırsatta bahsetmek yerine ekmeği yemeyi
bırakması ve bunu daha anlaşılır cümlelerle, mesela “sevmiyorum” diyerek
anlatması beklenir. 

Anlaşılmamak da böyle garip bir hastalık, anlaşılmıyorum demek, bunun
üstüne gidilmesini gerektiren bir önemli bir şey söyleyecekmişim havası
veriyor. Öyle bir durum yok, garip hastalığa alışır insan, kulağında
yıllarca müzik çınlayan insanlardan bahsediyordu mesela Oliver Sacks.
Anlaşılmamaya da alışır insan, dert etmeye gerek yoktur.

İsmet Özel bir yerlerde, herhangi bir kitap/fikir/yazı için orijinallik
oranının %30’u geçmesi durumunda anlaşılmasının mümkün olmayacağını
söylüyordu. Normalde bu %10 civarındadır. Daha fazla orijinallik olsun
derseniz, ya absürd kaçar, ya farketmediğiniz şekilde basitleşir veya
akıbeti maksatlanandan başka bir şey olur ve neticede anlaşılmaz. İnsanların
başkalarının fikirleri üzerine bu kadar kalem oynatmak *zorunda*
olmalarının sebebi muhtemelen bu. Aslına bakarsanız Freud’un insan
*psyche*'si hakkında ne anlattığı pek de umurumda değil. Ama ne
yaparsınız ki insanlara _benim derdim bu_ deyinca anlamazlar da _Freud
şunu demiş, Lacan bunu demiş, Adler şöyle yapmış, Jung da böyle yapmış, ben de bu yazımda dördünü kapsayan bir kurgu döktüreceğim_
derseniz, okurunuz bir şeyler anlatıyormuş gibi okur, siz de anlaşılıyormuş hissine kapılabilirsiniz.

