Ben İllüzyonu
=============

:date: 2014-11-23 03:41:51 +0200

*Ben* bir illüzyondur. Düşünmeye başlayan kişi, bütün düşüncenin
kendinden sadır olduğunu görür ve *ben* dediğinin mutlak bir doğru
olduğunu düşünür. Düşüncede ilk aşamadır, eksiktir.

İkincide, *ben* dediğinizin gerçekte *dünya* (veya *öteki* veya *sen*
veya *kainat* veya *benolmayan*) vasıtasıyla tanınabildiğini, sahip
olduğunu düşündüğün her şeyin kaynağının çevren olduğunu farkedersin.
*Ben* kendi varlığını bile, etrafındaki varlık vasıtasıyla anlar.
*Benolmayan* olmasaydı, *ben* olamazdı. O halde *ben* sadece bir
illüzyondur.

Bu kadar yorulmaya da değmez belki, *ben* illüzyondur, çünkü çocuklar
doğduklarında ben’leri yoktur, insan uyurken kendinden bihaberdir ve
muhtemelen öldükten sonra da tüm bu *benci sıkıntılarımıza* rağmen bir
ben sahibi olmayacağız. Cenneti ve cehennemi *ben* üzerinden anlatmak
zorunda kalmak, büyük talihsizlik, dünya için çalışan bir kavramın
ahirette de aynı şekilde çalışacağını düşündüğümüz için *nasıl olacak?*
diye çok kafamız bulanıyor. *Ben* dediğim cesedin atomları benden önceki
binlerce ceset tarafından kullanılmışken, ahirette nasıl hepimiz aynı
mahşer yerinde toplanacağız ve yine de ayrı ayrı insanlar olacağız?
Çevremiz aynı olmadığında, aynı fizik kanunları, kimya kanunları geçerli
olmadığında, *ben* nasıl aynı kalacak?

Kainatla ilgili, Tanrıyla ilgili bütün çelişkilerin özünde de bu *ben*
meselesi var. Çünkü kendi benimiz gibi Tanrı’ya da bir *ben* atfediyoruz
ve onun nasıl olup da varolmayacağını anlatmaya başlıyoruz.

Halbuki sadece kolaylık olsun diye kullandığımız, *zihinsel alışkanlık*
kabilinden bir kavram. *Düşünen* kof bir kavram olduğunun farkında,
üzerinde fazla durmaya değer olmadığının, velakin insanların pek çoğu
*ben* nasıl daha şişirilir, onun derdinde. Bir balonu şişirir gibi,
ölümün patlatacağı bir balonu.

Ben yeryüzünde *kullanılması gereken* bir kavram, aynen *mülk* gibi.
Anlaşılması için *ne kadar ve nereye kadar faydalı?* diye düşünmek icap
eder. Böyle illüzyonların mutlak değeri olduğunu iddia etmek, ne
olduklarını anlamaya çalışmak, sonunda sadece *boşmuş* demeye götürür.
Biz de bunu söylüyorduk zaten der ötekiler de, *ben boştur, ancak
faydalıdır.*

Kimisi de bu boş kavramı, yeryüzünde kendi namına doldurmak ister. Eğer
hepimiz benlerimizi bir kenara bırakacak olsak, belki çalışacak bir
yöntem olabilir, ama ben kendi benimi çıkarıp, seninkinin uzantısı
yapacaksam, kendi benimi, senden öğrendiğimle dolduracaksam, teşekkür
ederim, şimdikiyle de idare ediyorum, eksik gedik de olsa. Leh’ül–mülk
deyip, puslu kuralların ardından hokus pokusla mülkü idare etmeye meyyal
adamlar gibi… *Ben* ve *mülk* zaten boş, kabul ettik, ama onun yerine ne
koyacaksın, bana ondan haber ver.

İnsan kendini neyle, hangi nefesle, kimin beniyle doldurduğuna dikkat
etmeli.
