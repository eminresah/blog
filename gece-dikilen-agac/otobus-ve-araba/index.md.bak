---
title: Otobüs ve Araba
date: 2014-11-23 03:41:51 +0200
---

*Düşünmeye* geldiğinde insanın iki tercihi var, ya kendine hakikate
kalkan otobüslerden bir bilet alacak veyahut direksiyonuna geçeceği bir
araba bulmaya çalışacak.

Otobüstekiler, yani bir cemaat, bir grup, bir ideolojinin koltuklarından
bilet almış olanlar çok defa arabaların külüstürlüğüne gülecek.
Arabadakilere acıyacak onların da kendileri gibi hızlı ve ucuz yoldan
hakikate varmak istemeyişlerine hayret edecek. Kafasını otobüsün
penceresinden çıkarıp sağa sola bağırmaları da bundan biraz.

Arabadakiler ise külüstür de olsa nereye gittiklerine kendileri karar
verdikleri bir araç içinde olmaktan gururlu. Otobüsteki çeşitli tiplerle
aynı araçta bulunmamaktan memnun ve otobüstekilerin bazısıyla arkadaş
olsa da, çoğunun görünüş ve bakışlarından, pek de sevimli bir mekan
olmadığı hissinde.

Otobüstekiler çok defa diğer yolcuların *gerçekte* ne kadar iyi insanlar
olduklarını anlatır, bu yolcuların aslında başka otobüstekiler ve
arabadakilerin anlattığı gibi insanlar olmadığını yeri geldikçe
söylerler. Ancak onların da diğer otobüsler ve arabadakiler hakkında
*reddetmeye çalıştıklarına benzer* iddiaları vardır. Diğer otobüstekiler
ve arabadakilerin çoğu *kötüye benziyordur.*

Kimisi ise basit bir üşengeçlikle almıştır biletini, otobüsün pek de
matah olmadığını bilir ancak ne araba alacak imkanı, ne ona bakacak
zamanı vardır. Herkesin bir otobüse yerleşmesinin gerekli olduğunu
düşündüklerinden, kendilerine en yakın otobüse damlamış ve hayatları
boyunca da inmemişlerdir.

Arabadakilerin hayatı zordur. Arabanın her arızasıyla kendileri
ilgilenmek, tıkalı yolları gördüklerinde etrafından dolaşmaya çalışmak,
bazen yol olmayan yerlerden gitmek, bazen yanlış yollara sapmak, bazen
yol açılmasını beklemek, bazen kaza yapıp bunalıma girmek ve bazen de
aslında gitmeye çalıştıkları yerin varolmadığını görüp, arabayla
birlikte uçurumdan atlamak…

Otobüsten otobüse geçişler de görülür, bazıları da arabalarını bırakıp
otobüste yer bulmaya çalışır, çok defa rahatsız olurlar fakat bazen
–araba sürmeyi bildikleri için– otobüsün direksiyonuna oturtulurlar.
Zaman zaman, bilhassa otobüsler kaza yaptığında insanların inip araba
bulmaya çalıştıkları da olur ancak bu nadirattandır. Kimse otobüsün
rahatını bırakmaz istemez, etrafı seyrederek gider, yanındakiyle konuşur
ve bu arada istediği işi yapabilir, hatta otobüste işinde kendine
faydalı olacak birileri kesin vardır. Pencereden gördükleri sadece
otobüsün güzergahıyla sınırlı olabilir ancak güzergah ne olursa olsun,
otobüslerin ortak özelliği hemen her insana yetecek *eğlenceli* bir
güzergah sunabilmeleridir.

Hakikate hangisi varır? Otobüsler yolu uzatmayı bilir, şoför direksiyonu
kendine emanet etmişlerin yüküyle varamayacaklarını asla itiraf etmez,
dolanır durur ancak zaten yolcuların çoğu için hakikatin bir önemi
yoktur, otobüste rahatları yerindedir.

Arabadakiler de çok defa bir güzel bir manzara bulup hakikat yerine bunu
seyretmeyi tercih eder. Yol meşakkatli, yakıt pahalı, arkadaşsızlık
sıkıcıdır. Çoğu gitmeye çalıştıkları yerin aslında olmadığına kanaat
getirir. Bazıları inatla yola devam eder ancak akıbetleri belirsizdir.

Bunların dışında bir de uçanlar vardır. Ne otobüstekiler, ne
arabadakiler onları görür ve uçanların da zaten umurunda değildir.
Hakikat diye bir yer varsa uçanların ulaşması daha muhtemeldir, ancak
biz yürüyenler onları ne görebilir, ne haberlerini işitebiliriz.
