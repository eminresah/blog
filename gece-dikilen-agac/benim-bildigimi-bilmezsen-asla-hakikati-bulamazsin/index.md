Benim bildiğimi bilmezsen asla hakikati bulamazsın
==================================================

:date: 2014-11-23 03:41:51 +0200

Hah, işte bu… Nasıl tarif edeceğimi düşünüyordum ne zamandır, Dücane
Cündioğlu’nun bir yazısını okuyunca somutlaştı.

Mesele şudur: İnsanların hakikat avcılığının bir tarafı avcı hikayeleri
anlatmaları olsa gerek. Entel dedikodusu.

*Ben şu kadar kitap okudum*, *ben şu kadar dil bilirim*, veya *ben
falanca sanatları icra ettim*, *filanca adamdan ders aldım* ve buna
benzer ifadelerle hakikate okurundan nasıl daha yakın olduğunu anlatmayı
severler. Önceden, henüz bilmediğimi bilmezken böylelerine özenirdim,
Latince öğrenince hikmet fışkıracak, Arapça öğrenince Kur’an’la ilgili
sorunum kalmayacak, derin derin kitaplar okuyunca ben de derinleşeceğim
sanırdım.

Okuduklarım derin değil, bu dilleri de becerip öğrenemedim velakin
çalıştığım kadarı bile bana pek de beklediğim gibi sarahate açılan
kapının bu olmadığını öğretti. Dahası, severek çalıştığım (ve böyle
entelektüelcilik yapan zevatın pek de heveslenmediği) matematik gibi,
bilgisayar bilimi gibi alanlarda gördüklerim de bende şu intibaı
uyandırdı: Eğer ukalalık yapmak istiyorsanız, pekala programlama dilleri
teorisini (veya formel dilleri veya formel mantığı veya Lukasiewicz
mantığını veya *Modal* mantığı) bilmeyen bir insanın asla hakikate
ulaşamayacağını da iddia edebilirsiniz. Bunların tabiat itibariyle,
entelektüelcilik oynayan zevatın bilgisinden daha sağlam hakikate basan
türde bilgiler olduğunu da eklersiniz… Bir de övünür gibi söyledikleri
*matematikten anlamam*\ ı, (hepimizin üstadı) Euler’in Diderot’ya
Tanrı’yı isbat etmesi gibi suratlarına formül çakmakta kullanırsınız…
*Hakikat üçüncü dereceden bir diferansiyel denklemdir, lakin anlamanız
mümkün olmadığı için ancak şöyle anlatılabilir…*

Bunun matematik ve etrafındaki dallarda yetişmemiş insanlarda ne gibi
bir etki uyandıracağını tahmin ediyorum, velakin neden ne dediğini
anlayamadığınız insanlar sosyal bilimci olunca saygıyı otomatikman
hakediyorlar? Neticede matematikçiler (veya bilimciler) çok daha net
konuşur, kendileriyle ve birbirleriyle çelişmeleri sosyal bilimlerin
aksine çok nadirdir ve düşünülenin tersine yeterince zaman ayıran insan,
entelektüel dedikodusundan daha sarih biçimde bu alanlarda vukufiyet
kazanabilir.

*Efendim, onlar mekanik mevzular, hayatı da açıklayamazlar, hayat bu
kadar basit olamaz…* Elbette, elbette.

Sosyal bilimcilerin öğrendikleri en önemli şeyin, bir kavram/kuram/her
ne diyorsanız işte onun karmaşıklıkta bir noktayı geçtikten sonra artık
*yanlışlanamaz* bir hüviyete kavuştuğunu farketmeleri olduğunu
düşünürüm. *Adam o kadar derin konuşuyor ki, sağa sola referans veriyor,
referans verdiklerini beğenmiyor, hepsini yarım buluyor, ağır ağır
kafasını sallamasından da çok okuduğu belli, (elbette tanımlamadığı) bir
çok yeni kavramı sözleri arasına katıp bize derinliğini gösteriyor, en
azından buz dağının görünen kısmını görüyoruz…* Ama söylediklerinin
hiçbirinin yanlışlanabilir bir tarafı yok, kavramları kendi oluşturduğu
için binasının sıvasını dökmeye çalışsanız anlaşılmadığından şikayet
edebilir, söylediğinin karmaşıklığı karşısında diliniz tutulmadıysa sizi
sayısız referansla dövebilir ve sonunda haklı çıkabilir. Kendisi
biliyordur, siz bilmiyorsunuzdur, cahil cühelayla uğraşmayacaktır da…

Mevzu dallanıp budaklanmadan gelelim: Hayır efendim, yanlışlanabilir
olmayan bir ifade, kuram, kavram aynı zamanda doğrulanabilir de
değildir. Toplumumuzun büyük kısmında narsizme yatkınlık olduğundan
şüpheleniyorsunuz misal, ama bunu diğer insanlara göstermediklerini veya
çevresel etkilerle bastırdıklarını ve ortaya çıkmasına engel olduklarını
da ekliyorsunuz, burada bir de sosyolojik bir takım ilkelerden hareketle
sınıflandırmalar yapıyorsunuz ve iş o dereceye geliyor ki, kuram yanlış
olamayacak kadar karmaşıklaşıyor ve tabii ki bu kadar okumuş ve bilgili
bir insanın sonunda verdiği hükme saygı göstermemiz gerekiyor. (Ne de
olsa biz bu konuda çalışmadık, kavramların neye işaret ettiğinden de
haberimiz yok.) Ve elimizde nurtopu gibi bir kuramımız daha oluyor,
aslında kimseye hiçbir şey söylemeyen ama nedense bizi hakikate bir adım
daha yaklaştıran bir kuram daha…

Sosyal ve insani bilimlerin edebi tür olarak faydalı olduğuna, zihinsel
faaliyet açısından gerekli olabileceğine ve insanın yaşadığı hayatı daha
zevkle ve rahat yaşamasına yol açabileceğine inanırım. Ancak bunların
gereğinden fazla şişirilmesine ve bu konulardaki bilginin bilimsel
bilgiden bazı durumlarda daha rağbet görmesini anlayamam.

Eğer hakikat diye bir şey varsa, daha çok dil öğrenip, daha çok kitap
okuyarak ona yaklaşmak, daha çok matematiksel/fizik problemi çözerek
yaklaşmaktan *maalesef* daha muhtemel değildir.
