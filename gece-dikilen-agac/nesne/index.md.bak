---
title: Nesne
date: 2014-11-23 03:41:51 +0200
---

İnsanın içinde nesne olmadığına, *özne* olduğuna dair bir his var, hatta
histen öte bir kanun bu; özne olduğumuza ve başka insanların da özne
olduğuna inanarak başlıyoruz *medeni* sayılmaya ve *başka özneleri* ne
kadar özne görebilirsek o kadar daha insanî oluyoruz.

Onun için bir insanın hayatına değer biçmek insanlığa *ihanet* gibi
geliyor.

Onun için insana dair herhangi bir değerlendirmede, işin içine *sadece
nesne* olarak görmediğimiz değerler katmak gerekiyor. İnsanı sadece
kazandığı para veya yarattığı ekonomik değer veya tükettiği kaynak
olarak göremiyoruz, bir ismi, bir ailesi, bedeninden öte bir *ruhu*
olmak zorunda.

Yine de insanlar gerçekte aynen pek de özne görmediğimiz *hayvanlar*
gibi nesne. Çoğunun hayatla ilgili derdi karnını doyurmak, eş bulmak ve
daha değişik şeyler tüketmek üzerine kurulu. Tek bir insanı *insan*
olarak görmek kolay ancak milyonlarca insan bir araya geldiğinde,
herhangi bir canlı sürüsü nasıl davranıyorsa öyle davranıyor.

*Topluluğun zekası aralarındaki en aptalın zekasına denktir* mealinde
bir söz hatırlıyorum.

Hepimiz o milyonların içinde olduğumuz için gerçekte kendimizi nesne
olarak görmesek de birilerinin bizi öyle gördüğü fikrine alışmamız
gerekiyor. Stalin’in isabetle gördüğü: *Bir kişinin ölümü trajedidir,
bir milyon kişinin ölümü istatistik*.

Gerçekte olduğumuz her şeyin maddî bir karşılığı var. İnsan hayatının
da, işlediği sevapların da, günahların da… Bunları ölçmek zor olabilir.
Nasıl ölçüleceği tartışabilir ancak ölçüm cihetinin tartışmalı oluşu
insanın *namütenahi* değeri olduğu anlamına gelemez.

İnsan kendine namütenahi değer biçerek, gerçekte, egosunun
dokunulmazlığını ilan eder. *İnsan hayatına değer biçilemez* sözünün
asıl anlattığı *benim hayatıma değer biçilemez*\ dir. İnsanın kendisi
hakkında böyle düşünmesi normal. İnsanın kendi hayatına değer biçmesi
muhtemel değil çünkü o hayat alındığında, elinde hiçbir şey kalmıyor.
Velakin hepimiz *başkalarının* hayatına ve mutluluğuna değer biçiyoruz,
itiraf etmek işimize gelmese de.
