---
title: Meydanın Erenleri
date: 2014-11-23 03:41:51 +0200
---

Meydan çok geniş ama kimsenin egosu sığmıyor. İtişmek zorunda kalıyoruz.
Çarpışan egolar *medeniyet* üretiyor, iyi cinsinden ve bazen kötü
cinsinden.

Meydanın erenleri biliyor meydanın kurallarını, kendi sürüsünü
genişletmek için gereken kadar iyi ve gereken kadar kötü, belki çokları
da biliyordur meydanın kendi kuralları olduğunu, yani hayran oldukları,
sevdikleri, takip ettikleri isimlerin aslında birer yüzden ve görüntüden
ibaret olduğunu. Ben bilmiyorum.

Bilmek istemiyorum. İnsanları etkilemek, onların takdirini kazanmak,
hayran olunmak kolay değil, bunu es geçmek imkansız, ünlü olmak
müstakilen bir kötü olma sebebi değil, ancak insanların çok defa
yarattıkları kişiliği beslemek için davranışlarını değiştirdiklerini
düşünüyorum. Meydanın kuralları *keyiflerinin* ötesine geçiyor.

Bunu seven olabilir, herkesin meydanda varolmak için doğduğunu düşünen
olabilir, meydanın insanlığın ayrılmaz parçası olduğunu düşünen
olabilir. Onlardan değilim. Meydanın bana bir kişilik dayatmasından ödüm
kopar. Şurada avuçiçi kadar insan yazdıklarımı okurken bile tutarlı
olmakla, keyfime göre takılmak arasında kaldığımı hissettiğim zamanlar
oluyor. Keyfime göre takılmayı tercih ediyorum.

Hayata dair konuşulan her şeyin meydana dair bir gönderimi var. Bugün
Elif Şafak’ın kendi göçebeliğinden onyüzbinmilyonuncu defa bahsetmesinin
de, falancanın onun yazdıklarını çok sevmesinin de, filancanın hiç
sevmemesinin de…Evet, bu yazının da meydana dair bir gönderimi var.
Saçlarını *salaş* göstermek için saatlerce uğraşan gençler gibi de
olabilirim, *aslında takmıyorum ya!* belki ciddiye almanın son
safhasıdır.

Modernlik dediğimiz, gerçekte bu *meydan için yaşama* dürtüsünün tüm
hayata teşmil edilmesinden ibaret. Müslümanların *Allah için yapılmayan
meydan için yapılmıştır* diyebilmesi güzel olurdu, çünkü hepimizin
zihnimizden ve çoğumuzun midesinden bağlı olduğu meydanın üzerindeki tek
kudretin Allah olduğunu hatırlatabilirdik. Ancak müslümanlar da
dinlerini meydan dini haline getirdiği ve dertlerinde meydandan yer
parsellemek olduğu için, artık onların da bir ümmet olarak meydancı
ümmet olduğunu söyleyebiliyoruz.

Meydan erenlerinindir tabii ki.
