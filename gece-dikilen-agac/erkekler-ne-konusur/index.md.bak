---
title: Erkekler ne konuşur?
date: 2014-11-23 03:41:51 +0200
---

Bugün böyle bir soruyla başbaşa kaldım ve gerçekte bu sorunun cevabını
bilmediğimi farkettim. Bugün buluştuğum askerlik arkadaşlarımla hayatın
kenarını köşesini, işi gücü, evlenip evlenmeyeceklerini ve benim
*bombastik* hatıratımı konuştuk, konuşmak istesek belki biraz siyaset
konuşur, biraz askerliği hatırlar, belki biraz ortak tanıdıklarımızın
dedikodusunu yapardık. Ancak bunların arasında karşı cinsten biriyle
konuşamayacağım da pek bir şey yok *haddizatında.*

Onun için erkekler ne konuşur, sanırım pek bilmiyorum.

Benim mecburen bulunduğum ve çok defa *sağırlığımı* bahane ederek kısa
kestiğim meclislerde genelde futbol, kadınlar ve nadiren siyaset
bulunur, buna bazen benim de katılabilmem için olsa gerek bilgisayar
geyiği eklenir, son zamanlarda telefon geyiği de görülebilir, ama
neticede erkeklerin çoğu sıkıcı insanlardır ve onlarla pek bir şey
konuşulmaz. Zaten ben de boş laf üretimini yazılı yapmayı severim,
konuşurken uçup gidiyor, yazınca edebiyat oluyor.

Hayatımda futbol yok, ilgimi en fazla Bursa’daki eve yakın stadın
ışıklarının ne kadar parlak olduğunu ve onları eve doğru çevirsek
aydınlatmanın ne kadar kolay olacağını düşünmek gibi fanteziler yoluyla
çekiyor; erkeklerin bir araya geldiklerinde adetleri olan cinsel
komplekslerini ortaya seren hikayeler fıkralar falan filan da ilgim
dahilinde değil, siyaset deseniz zaten futbol konuşmanın başka biçimidir
sadece…Bilgisayar, elektronik falan gibi konularda da, dün biri mesela
*Samsung E–bilmemne nasıl?* diye sorduğunda, *telefondan anlamıyorum*
deyişimde olduğu gibi oluyor. Adam devam edip *telefon değil bilgisayar*
diyor, *ondan da anlamıyorum* diyorum…Programlanabilir herhangi bir
aleti programlayabilirim, ancak onların hangi ekran kartının saniyede
kaç üçgen çizdiğini, veriyolunun genişliğini, işlemcisinin bacaklarını
falan bilmem…Öğrenmem gerekirse öğrenirim, zamanında bilgisayar
konusunda bir *otodidakt* iken çok daha fazla popüler bilgisayar bilgim
vardı, ama üstünden oniki sene geçmiş o zamanın; bir noktadan sonra
insan bilgisayarın klavyesinin ne kadar rahat olduğuyla daha çok
ilgileniyor ve gerçekten, artık bilgimi bana ödeme yapan insanlara
göstermeyi tercih ediyorum.

Ha bi de arabalar vardır, her erkek araba konuşmayı sever, *kilometrede
kaç yakıyor?*, kaç yapıyor? *kaça aldın?* falan filan…Biniyorum gidiyor,
ilgimi de en fazla kaza yapmayacak kadar çekiyor arabalar. Zaten arabam
eski, onu da Ankara’da bıraktım, artık yürüyerek gidiyorum her yere.

Bu sebepten sanırım karşı cinsten birileriyle konuşmak daha rahat
geliyor bana. Laubali olmaya, samimi olmak için terbiyesizleşmeye,
gereksiz sidik yarışlarına girmeye gerek yok.

Belki en önemli sıkıntım ise şu: bir çok erkek kendinizle dalga
geçerseniz bunu gerçek sanır, bir kadının sadece gülüp geçeceği şeyleri
adamlar ya kendileriyle bir sidik yarışı başlangıcı, ya da
karşılarındakinin ne kadar zavallı olduğunu isbatlama vesilesi veyahut
komplekslerin ortaya döküldüğü bir pazar yeri olarak görür. Sonra ya bir
noktada lafı sokup kalp kırmanız, veyahut susup ortamın frekansını
hazrete tevdi etmeniz gerekir.

Neticede *baştan susmak* çoğu erkekle iletişimi daha kolaylaştırır. O
sebepten ben de mevzunun ortasında değilsem ve üç cümleyle sessizliğe
ulaşamaycaksam, kendini zırhlamış erkeklerle pek konuşmuyorum.
Olmayanların sayısı pek fazla değil.
