---
title: Felsefenin Musallası
date: 2014-11-23 03:41:51 +0200
---

*Teselli* ile *musalla* kelimelerinden söz oyunu yaptım anacım, buyrun
kısır da var. Musalladan bir de musakka yapacaktım ama artık o da fazla
olur diye…

Felsefe ölmedi tabi, gerçi akademik felsefeyi ölmeden teneşire konmak
gibi algılayabilirsiniz, Wittgenstein da öldürdüğünü iddia etmişti ama
sonra bir da baktık, *ölen hayvan imiş,* felsefe tastamam yerinde
duruyor. Ludwig azizim de bunu farkedince, *öldüremezsem, profesörü olur
süründürürüm* demiş ve kitabı doktora tezi kabul edilip bir hokus
pokusla profesör edilmişti. Russell bu duruma ne dedi bilmiyorum,
muhtemelen o sıraki karısıyla dedikodusunu yapmıştır.

Adaletin bu mu dünya? Millet senelerini veriyor felsefeden gıdım gıdım
unvan almak için, adam öldürmeye niyetlenip profesör oluyor.

Yazının ciddi kısımlarına geliyoruz, tabii siz yukarıyı otuz saniye
civarında okumuş bitirmişsinizdir, yazı yazmak yaprak sarması yapmak
gibi, kelimeleri tek tek tencereye diziyorsun, sonra hepsi bir anda
bitiveriyor. Yumuşak haşlayım, ufak başlayım da yutması kolay olsun
dedim, bu sefer de çabuk bitti.

*Felsefe ne işe yarar* demeyeceğim. İşe yaramak bir ölçü değil,
hayatımız işe yaramayan faaliyetler üzerine kurulu, çoğumuzun da
gerçekten bir işe yaradığı söylenemez. Gerçekte kimin ne işe yaradığını
ölçmek zor. Aslında *şu uçsuz bucaksız gökyüzü içinde* dünyanın neye
yaradığı da belli değil.

*Felsefe nasıl oluyor da teselli ediyor* diyeceğim. Hanım bana bugün
*her şeyin felsefesini yapar* dedi, aslında o kadar hamarat değilim ama
biraz taltif olmuş hissettim, devir iktisat devri, evde ne varsa onunla
bir yemek uydurmak gerekiyor.

Ben felsefe okuduğumda teselli olmuyorum, bilmiyorum nasıl ediyor
teselli, de Botton denen arkadaşın aynı adlı kitabını da okumuştum
sanırsam, aklımda kalmamış, ama iş gelip sosyalliğe dayanıyor gibi
geliyor hep. Felsefenin kendisi değil de, oturup *felsefe yapmak* bir
teselli veriyor olabilir, arada çay, kısır falan olursa, tabii tesellinin
seviyesi de artıyor, hatta sevgiliyle yapılan felsefe muhteşem derecede
teselli edici olabilir.

Felsefenin kendisinde bir teselli edicilik göremiyorum. Düşündükçe
çatallanan yollar, giderek yavaşlayan adımlar, hatta geriye doğru
yürümek daha makbul felsefede, biri diyor ki *zihin maddeden kaynaklanan
bir mekanizmadır*, diğeri itiraz ediyor, *zihin için mekanizma demek
mümkün değildir*, öbürü de *zihnin mekanizma olup olmadığını anlamak
için algıya bakmak gerekir*, bir başkası *zihnin mekanizma olması
algının mekanik olmasını gerektirmez* falan…

Adımlar hep geri geri. Hasbelkader ileri adım atabilen olmuşsa da,
felsefecilerin en sevdiği uğraş birbirlerine çelme takmak olduğundan,
yere kapaklanması her zaman mümkün. Sürüye sürüye geri çekiyorlar.

Bunun nasıl bir teselli vereceğini bilmiyorum.

Zamanımızda felsefe, dışarıdan gördüğüm kadarıyla, bazı kavramları
junglörvari bir maharetle atıp tutup, birbirine *artistik* puan
vermekten ibaret. Kimsenin gerçek bir teselli aradığı yok, adam ay
başında üniversiteden maaşı alınca teselliyi de buluyor anlaşılan.

Teselliyi geçtik, basit sorunlara felsefi cevaplar arayınca da bulmak
mümkün değil. Başından beri, diyelim ki Sokrates’in soruşturmalarından
beri felsefenin en önemli konularından biri doğru davranış, ancak bugün,
herhangi bir konuda zorlayıcı veya genel kabul görmüş bir felsefi ahlak
yok. Felsefeyle uğraşan insanlar da yaptıklarının *doğru* olup
olmadığını felsefeye göre ölçmüyor, akademik saçmalıkların ne kadar
*doğru* olduğunu inceleyen bir felsefeci görmeniz mümkün değil,
birilerinin kendilerine ödenek ayırmasının açlık, sefalet ve işsizliğin
yaygın olduğu bir yerde ne kadar anlamlı olduğunu da sorgulayan yok.
Ahlak deyince, *bıdı bıdı bıdı*, Stoacılardan başlayıp, Spinoza’dan
çıkabilir, ama bunların hayata dair gönderimleriyle ilgili bir fikri
yok.

Yanlış anlaşılmasın, felsefe okumuş, bir şekilde felsefeye bulaşmış
insanların hemen hepsi ortalamanın üzerinde iyi insanlardır, ancak bu
iyilikler felsefeden mi kaynaklanır, yoksa iyi olmalarına sebep olan
faktörler aynı zamanda felsefe okumalarına da mı sebep olmuştur, burası
benim için muamma. (Nasıl felsefe yapıyorum gördünüz, ince olanı makbul
tabi, nar ekşili olunca da güzel oluyor.)

Daniel Dennett, bilmiyorum hangi konferansının birinde çevresinde ateist
olmayanların çoğunun gerçekte *inanca inandıklarını* söylüyordu. Kişi
ateist gibi yaşıyor ve hatta kendi başına kaldığında bir Tanrıya
inanmadığını da itiraf ediyor, ancak insanların çoğunun dine ihtiyacı
olduğunu düşündüğünden bunu açıkça savunmuyor. Bunun ne kadar boş bir
gerekçe olduğunu, insanların bilim dünyasının ateizmini daha net bilmesi
gerektiğini anlatıyordu.

Gerçekte felsefenin durumu da buna benziyor. İçindekiler bir şeyi
çözmediğinin farkında, *büyük felsefeci* ile *peygamber* arasındaki
çizginin puslandığının, birine hadis tekrar etmekle, Nietzsche’nin
sözünü tekrar etme arasında hüviyet ve ilgi itibariyle pek fark
kalmadığının farkında, ancak bunu itiraf etmek ve felsefenin değerini
tartışmak zor geliyor. Felsefenin değeri de, benim gibi *gayrıakademik*
insanlar için edebiyattan, akademisyenler içinse üzerinde makale
üretilebilecek mesnedi meşkuk (diğer deyişle *sosyal bilimsi* ) herhangi
bir konudan öteye gitmiyor. Akademik felsefecilerin arasında *çözemedim
ben bu sorunu* deyip de intihar edeni ben duymadım, böyle kaçıklar
genelde felsefeye fazla umut bağlayıp, fos çıkınca hayatının mihverini
kaybedenlerden çıkıyor. Onlar da belki kaçık olduklarından felsefeyi bu
kadar ciddiye almışlardır.

Okuduklarımdan öğrendiğim şu oldu: Ya felsefeciler aradıkları taşı
bulamadılar, ya da buldular ama ifade edecek aracı bulamadılar.
İnsanlara bir çözüm sunacak, bunu da *herkes için* yutulur hale
getirecek becerileri yok. İnsan evladının en zeki mensuplarının binlerce
yıldır ürettiğinin arasında, *nasıl bir insan olmalıyım* sorusunun
*efradını cami, ağyarını mani* bir cevabı yok.

*Ama bu sorunun cevabını kendin vermelisin* diyecektir tabii ki. Eh, bu
sorunun cevabını kendim vereceksem, zaten felsefeye ihtiyacım yok.
Takılırım en yakın kervanın ardına, nereye götürürse, hazinem oradadır.
