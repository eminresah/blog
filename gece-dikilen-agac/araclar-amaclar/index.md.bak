---
title: Araçlar, Amaçlar
date: 2014-11-23 03:41:51 +0200
---

Amaçlar araçları ne kadar mübah kılar? Amaca ulaşmak için neler
mübahtır?

Bu sorunun ilk cevabı şöyle bir şey: Araçlar amaç olmadığı sürece hiçbir
amaç ve hiçbir araç mübah değildir.

Bu ise sadece Allah varsa makul bir cevap olabilir, inançsız biri için
amaçla aracın bir olması zordur, belki de imkansızdır.

Bir nev’i *kendinde olmak küfür, kendinden geçmek iman* gibi. (Yazı
umarım biraz daha somutlaşacak, sabrediniz, sabrediniz.)

İnsan Allah rızası için yapmadığı her şeyi başka amaçlar için yapar, bu
amaçların o araçları ne kadar mübah kıldığı ise, gayet tartışmalı bir
mevzudur. Tartışacak bir şey yoktur, aslında hiçbir amaç, hiçbir aracı
mübah kılmaz.

Caynistler, mesela, arabaya binmenin kötülük olduğunu söyler, çünkü
arabaya binen kişi cama yapışan sinekleri öldürerek kötülük işler. Onun
için Caynistler her yere yürüyerek gider. İşe gitmek (amacım) için
arabaya binmek (aracım) cama yapışan sinekleri öldürmemi (kötülüğü)
mübah kılar mı?

İşin içine Caynistleri ve Allah’ı dahil edince basitleşeceğini
düşünmüştüm ama karmaşıklaştı gibi durdu. Neyse.

Allah’a inanmayan bir kişinin buna ne gibi cevaplar verebileceğini
düşünelim: (1) *Ehehühee, öyle şey olur mu yaavv* derse, bu konularla
ilgili pek faydalı fikir alamayacağız demektir. (2) *Adam işe gitmezse
para kazanamaz, kendi aç kalır, çocukları ölür* derse, *adamınki can da
sineğinki patlıcan mı?* şeklinde bir cevap verebiliriz. (3) *Adam
öldürdüğü sinekler yerine yeni sinekler üretsin* derse, *senden kıyma
yapsak, köfteni fakirlere dağıtsak olur mu?* diye üfleriz gider.

Adamın arabaya binmesi, inmesi, işe gitmesi, gelmesi, yemesi, içmesi,
hasılı tüm faaliyetleri *Allah rızası* denen bir çapaya bağlı değilse,
öldürdüğü sinek, soluduğu hava, içtiği su, yediği yemek de mübah
sayılmaz. *Tanrı yoksa her şey mübah* diyen adama nisbetle *Tanrı yoksa
hiçbir şey mübah değil* diyebiliriz.

Peki Allah rızası her şeyi mübah kılar mı? Hayır. Zaten meselenin
(mesela Ateist için de) çözümü buradadır. Allah’ın rızasına onun
yasakladığı şeyle ulaşamazsınız, putlara ihtiram ederek insanlara yol
göstermek, zina ile tebliğ yapmak, yalancılıkla servet sahibi olup
insanlara dağıtmak Allah rızası değildir, eğer amaçlar araçları haklı
kılsaydı, Hz. Peygamber’in Mekkelilerin *seni başımıza reis yapalım*
teklifini kabul edip, her türlü aracı amacına ram etmesi uygun olurdu.

O sebeple dini olsun olmasın bir ahlaki doktrinin araçlarının,
amaçlarıyla uygun olması gerektiğini, *kuracağı ideal düzende* herkesin
birbiriyle kardeş olacağını söyleyen insanın, mesela, yaptıklarıyla
insanlar arasına nifak sokmaması gerektiğini; herkesin bir gün doğru ve
adil olacağını söyleyen insanın, bugün de doğru ve adil olması
gerektiğini iddia edebiliriz. Yalanla başlayan yalanla, hokkabazlıkla
başlayan hokkabazlıkla, ajitasyonla başlayan ajitasyonla yaşar.

Kafayı (ne demekse) *devleti ele geçirmek* ile bozmuş bir kısım
müslümanın, sonunda ele geçirdikleri devlet haline dönüşmesi
mukadderdir. Her yol bir şehre götürür ama yanlış yoldan doğru şehre
varılmaz.
