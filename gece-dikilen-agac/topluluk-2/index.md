---
title: Topluluk
date: 2014-11-23 03:41:51 +0200
---

Topluluklara ve onları temel alan fikirlere güvenmiyorum. Fikirlerin
bireylerden sadır olduğunu, bir iletişime ihtiyaç duysa da *düşüneninin*
tek bir kişi olduğuna inanıyorum. Topluluklar ve komitelerin ortaya
koyduğu düzenlerin, adı demokrasi, sosyalizm veya buna benzer cihazların
hepsinin, gerçekte kendi söyleyeceğini topluluğa söyletmeyi becerenler
tarafından yönetildiğini düşünüyorum.

Hatta bazı zamanlar yaratıcılığın doğrudan yalnızlıkla alakalı olduğunu
da düşünüyorum. İnsanlarla beraberken kendimi aptallaşmış hissetmemle
alakası olmalı.

Şu açık: Hiçbirimiz, ne kadar zeki olursak olalım bu dünyada tek
başımıza yaşayamayız. Dahası tarihin bize gösterdiği şey, fikirlerin
serbest dolaşımının, yani benim *yarım* fikrimle, başkasının yarım
fikrinin buluşacak bir zemin bulmasının ortaya yeni ve çok daha iyi
fikirler ortaya çıkardığı. Yani yalnızlık ve yaratıcılık arasında pek de
kaliteli bir ilişki bulmak mümkün değil.

Bununla beraber, topluluk dediğimizin aklının fikrinin olmadığına da
giderek daha büyük ölçüde kanaat ediyorum. Bir insan, topluluğu
*konuşturacak* kadar güçlü olmadığı sürece, onun tarafından ya
anlaşılmayarak, ya önemsenmeyerek, ya da düpedüz hasmane biçimde
susturulmaya mahkum. Onu konuşturacak kadar, *kanaat önderi* dediğimiz
zevat gibi sosyal kudrete sahip olmak için ise, topluluğun dilini uzun
zaman konuşmak gerekiyor ve bu tüm yaratıcılıktan arınmak demek. Önce
onlar gibi olmak, ortalamayı ruhunda mündemiç hale getirmek ve sonra,
bir ihtimal, topluluğun üzerinde fikri tasarrufa sahip olmak…

Tayyip Erdoğan gibi mesela. Bılık bılık hayran olanlarını da, kendisi
kadar sıkıcı bulduğum bu insanın, bu ülkedeki ciddiye alınabilecek tüm
fikir adamlarından daha önemli olduğunu kabul etmek zorundayım.
Fethullah Gülen gibi mesela, vaazlarında isimlerini kiloyla saydığı Batı
felsefecilerinden birini bile okumuş olduğunu sanmadığım
*hocaefendinin*, sadece işine yarayacak ölçüde aktardığı fikirlerinin, o
isimleri rüyasında görecek kadar hemhal olmuş kimselerinkinden daha
önemli olduğunu kabul etmek zorundayım. Kemal Atatürk gibi mesela,
herhangi bir teorik planı, rasyoneli, gerçek anlamda fikri olmadığı
halde, doğru zamanda doğru fırsatları değerlendirerek bütün düşünce
sahiplerinden daha önemli bir etkiye yol açtığını görmek zorundayım. Bu
insanların beyanlarının, yaşadıkları devrin on yirmi yıl sonrasında
hiçbir kıymeti harbiyesi olmadığını göreceğiz. Tayyip Erdoğan’ın tuhaf
partisinin ve Fethullah Gülen’in cevşenperver cemaatinin; Kemal
Atatürk’ün anlamsız totolojik vecizelerinin başına geldiği gibi bir
yeniden inşa faaliyetine sahne olacağını, sonunda gerektiği biçimde bir
Erdoğan ve gerektiği biçimde bir Hocaefendi’ye sahip olacağımızı da
çıkarabiliriz. Bugün Erdoğan’ın liberal mi, otoriter mi olduğuna,
Hocaefendi’nin gelenekçi bir mü’min mi, yoksa diyalog taraftarı bir din
ıslahatçısı mı olduğuna, yirmi yıl sonraki konjonktür karar verecek.
Aynen Atatürk’ün sonradan müslüman edilmesi veya demokratlaştırılması
gibi…(Eğer dünya savaşını Hitler kazansaydı, bugün nasıl bir
Atatürk’ümüz olurdu?)

Bunun sebebi topluluğun fikirsiz olması. Çünkü *karşıdakinin ne duymak
istediğini anlayacak ölçüde zeki* her insanın karşılaştığı bir problem
vardır; ya köşeli olduğu halde doğru bildiğini söyler ve gözden düşer,
ya da ne isteniyorsa onu söyler ve yükselir. Bu insanlar ikincisi
cinsinden insanlar, zihinlerini topluluğa ve onun hipotalamus kaynaklı
fikirlenmelerine endekslemiş insanlar ve o sebeple söylediklerinin bir
kıymeti yok. Yarın uygun görürse Tayyip Erdoğan en ferahından liberal,
Fethullah Gülen de en yemyeşil şeriatçı olabilir; veya tam tersi.

*Vox populi vox dei* güzel bir temenni ama *populus* ne yaptığını pek de
düşünmeyen, bugün yağmur yağsa havadan, yarın güneş açsa yine havadan
şikayet edecek insanlardan mürekkep. Topluluğa sadece güç odakları
arasındaki bir yatıştırıcı olarak güvenmek, hani demokrasinin bir oyun
olması veya sosyalizmin yalan olması gibi ele almak, fazla ciddiye
götürmemek lazım. Tabii ki, topluluk bizi boğabilir, bunu yapacak kudreti
var, ancak hiçbir topluluk hakikati değiştiremez.
