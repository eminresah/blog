Tarih ve Kader
==============

:date: 2014-11-23 03:41:51 +0200

Sadece insanların düşüncelerini yönlendirebilen bir *tanrı* bile tüm
tarihe yön verebilir. Bunun için fizik kurallarını değiştirmeye gerek
yok.

Newton vebadan ölseydi ne olurdu? Dünya Fiziksiz kalıp bir daha o
kanunları bulamaz mıydı? Veya Einstein Özel İzafiyet teorisini
geliştirmese, hala *ether* denen bir varlığa inanıp, Young deneyinin ne
kadar çözümsüz sorular ortaya attığını mı konuşuyor olurduk?

Bir insan bir keşfi nasıl yapar? Bunun doğrudan, mekanik bir açıklaması
yok, *deha* dediğimiz gerçekte bu sürecin nasıl olduğunu bilmediğimizi
itiraftan başka bir anlama gelmiyor. Evet, bunun çalışmakla ilgisi var
ama *sadece* çalışmak değil, başka şeyler de gerekiyor, her çalışan
*dahi* olmuyor.

*Düşüncelere yön veren Tanrı* eğer Newton’a kütleçekimi bulmak yerine,
büyücülükteki yeteneğini artırmakta yardım etseydi, dünya nasıl bir yer
olurdu? Martin Luther değil de, Şeyh Bedreddin başarılı olsaydı neler
olurdu? Kapitalizmi hayata geçiren Hristiyanlar değil de, mesela
Müslümanlar veya Çinliler olsaydı; Amerika’yı Çinliler Pasifik’i aşıp
bulsaydı dünya nasıl olurdu?

Tarihe bakıp *takdir* demek daha zor, insan şahsi bir kadere, tarihi bir
kaderden daha kolay inanıyor. Ancak *neden biz geri kalırken,onlar ileri
gitti?* sorusunun insanların düşüncelerinin *ileri gitmekle* ilgili
olması dışında gerçek bir cevabı yok. Onlar da neden böyle
düşündüklerini *tam olarak* bilmiyordu.

Biz de bilmiyoruz, neyi ne için böyle düşündüğümüzü, aklımıza geliveren
şeylerin neden o şekilde geldiğini bilmiyoruz. Bir yazı yazıyorum bazen
ve ertesi gün kimin yazdığını bile unutmuş oluyorum, herkesin
bildiğinden fazla bilmeyen adamın nasıl olup da hiç kimsenin
göremediğini gördüğünü bilemiyoruz.

Bazıları soruyor, *batı ileri gitti, biz geri kaldık, nedendir?*
Gerizekalı olduğumuz için değil, geri kalışımızın sebebi büyük ölçüde
kapitalizmi icad etmek yerine merhametli davranmaya çalışmak ve
yumurtalarımızın hepsini padişahın tek sepetine koymak oldu. Velakin
binyıllar süren bir macerada kimin birkaç yüzyıl daha önde olduğunun bir
manası yok, sonunda hepimiz, Batılıların kazdığı kuyuya gömülecek ve *en
azından* kuyuyu kazmamış olmanın onuruyla maceraya veda edecek de
olabiliriz. Gittiğin yerin *güzel* bir yer olduğundan eminsen, evet,
önden gitmenin bir heyecanı var ama şahsım adına, dünyanın hiçbir zaman
bugünkü kadar yok olmaya yaklaşmadığını düşünüyorum ve bu *son*,
beklediğimiz cennet değil.

Allah kimilerine mezarı kazma, kimilerini de kazıcıyla beraber kendini
mezara atma vazifesi vermiş olabilir, *bilimin* insan türünün sonunu
getirmeyeceğini bilmiyoruz, belki cahiller canlı kalmaya daha müsait
olduklarından bu zamana kadar yaşayabildiler ve bilgililer bu kadar
çabuk çivisini çıkardı dünyanın. Başarılı olsak insan dışı bir zeka icad
edip onun nazik ellerinde, olmazsak çevre felaketleri veya savaşlarla
yok olacağız.

Düşündükçe hayretim genişliyor, sonunda ağzım açık geldiğim gibi ağzım
açık gideceğim.
