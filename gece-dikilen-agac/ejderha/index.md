---
title: Ejderha
date: 2014-11-23 03:41:51 +0200
---

`Konfüçyüs Lao Tzu ile
karşılaştığında <http://www.taopage.org/laotzu/confucius.html>`__ onu
bir ejderhaya benzetmiş. *Bilmiyorum, hangi göklere uçar* anlamında.

Birkaç gündür kafamda. Etrafta ejderha olup olmadığını düşünüyorum.
Hayır.

Konfüçyüs dolu. Size mantıkla derlediği lafları dizecek çok kimse var,
ama ejderha, göremiyorum. Hakikatten dem vuranların hepsi, gerek dinden,
gerek bilimden, gerekse başka yerlerden ilham alsın, bir *liderlik*
tavrı içinde. Uçmayı değil, halka uçtuğunu göstermeyi hedefliyor. Uçmak,
kimsenin bilmediği dağlara kanatlanmak derdi değil adamın, anlaşılmak
kaygısı, ağaçtan ağaca atlıyor en fazla.

O sebeple sadece tanıdığımız cinsten bir kuş oluyor. Hepsinin ne
söyleyebileceğini biliyoruz, aşağı yukarı. Çok çok farklı olduğunu
sananlar üfürükten konuları büyütmekle meşgul.

Ejderha arıyoruz, ejderha yok.

Ejderhayı nasıl tanıyacağımı düşünüyorum: Tutarlılık derdiyle hareket
eden, sözünü sayarak sarfeden kimse ejderha değil; etrafına
güzel/bilgili/akıllı/şair görünmek uğruna takla atan ejderha değil,
karpuzu yemeden elinde gezdirip tadını anlatan ejderha değil, kendinde
olan ejderha değil…Ejderha sarhoş, ne ne dediğinden haberdar, ne ne
demesi gerektiğini biliyor, sözü o söylemiyor, söz onu söylüyor.

Ejderha arıyoruz, bulamıyoruz.
