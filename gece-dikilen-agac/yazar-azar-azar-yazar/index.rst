Yazar azar azar yazar
=====================

:date: 2014-11-23 03:41:51 +0200

Yazıyla alakamın kesildiği zamanları anlamaya çalışıyorum. Dün, uzunca
bir yazının yarısını yazdım ve bıraktım, ancak şimdi, kalkıp onu
bitirmek çok zor, ötesinde *anlamsız* geliyor. Ne için yazacaksın, bir
şey mi değişecek?

Yazıyla olan maceram yemek yemeye benziyor. Karnım acıktığında yemem
gerekmesi gibi, yazım geldiğinde de başka bir şey düşünecek ve yapacak
gücüm olmuyor, yazmam gerekiyor, ancak bunu da yazıp, bitirip, buraya
göndermezsem, ertesi gün artık eskimiş, okunmaya değmez, kokmaya
başlamış bir yazı oluyor. *Nasılsa kimse anlamayacak* diyorum,
*anlayanların da zaten ihtiyacı yok*.

Ben dünyayı değiştirme gayretinde bir insan değilim, daha doğrusu
mecalim buna elvermiyor. Yazmaktaki maksadım kendimi soğutmak, sıkışan
dişlileri yağlamak, günü biraz daha az düşünerek, deliliğimle biraz daha
az yüzleşerek, işimi yapabilerek geçirmek. Yoksa etrafımdaki *en deli*
kimse olduğumun, deliliğin edebiyatından çok kendisini sevdiğimin ve o
*zevkin* beni asla bırakıp gitmesini istemeyebileceğimin farkındayım.

İnsanlar delileri hareketli *şeyler* sanıyor, hayır, bilakis deli
dediğimiz insanlar boş duvarda sizin televizyonda seyredebileceğiniz her
şeyden daha renklisini ve güzelini bulabilen insanlar. Ben böyleyim,
*hemserim* (hemşerim değil, *hemserim*, yani *başdaşım*, *kafa dengim*,
*sevgilim*, *hayat arkadaşım*, *eşim*) bugün bana neden duvara bakıp
bakıp güldüğümü sorduğunda farkettim orada bir duvar olduğunu. *Ahah yok
artık* yazmış, *Allah yok artık* okumuşum da, tahayyül ettiğim her şeye
birden gülüyorum diyemedim, onun için ufak bir mevzu çünkü bu, böyle
şeylere gülecek kadar deli değil.

Şimdi dünkü yazıyı kesip biçip ne çıkar ona bakalım. Belki hayat benim
için bu gece biter ve *dünya* benim yazımın olsaydı ne olacağını merak
ederek geçirir bu yüzyılı.

*Dünya merak etmesin.*
