Hey Zaman
=========

:date: 2014-11-23 03:41:51 +0200

Aklım yitti, sertabibe emanet.

Yazık ben, yazık *eğşi’de*, yazık Elif Şafak yorumları okuyordum, aklım
bir yandan bir önceki yazıda eksik bıraktığım yerleri hatırlatır, ki
Şafak da telif haklarına kurban verdiğimiz bir yazar olarak bu
eksiklerin arasındaydı, bir yandan *uyu uyu uyu* diyordu ve bir yandan
da uyurken tuhaf ıslıklar çalan tosuncuğun uyanmasından endişe
ediyordum.

Elif Şafak meselesine gelmeyeceğim, milletin *sevdik* dediği ilk
kitaplarını bile pek hazzederek okumamıştım, benim gibi çirkin ve
göbekli bir adamın onun gibi bir yazar olması zaten namümkün…

Geleceğim nokta, ki kendisi yazının bütününden bihaber bir şekilde
aklımda mevcuttu ve ben bu noktayı cehaletimle büyütüp yazı haline
gelmezden evvel sevmiştim, şudur: Edebiyatın günümüze yakın olanı, naçiz
zannımca, uzak olanından kıymetlidir ve o sebeple elbette aynı kalibrede
olmadıkları halde eski yazarlarla yeni yazarları mukayese edersek,
günümüzün meselesine yenilerin daha çok yaklaştığını teslim ederiz.

O sebeple, derse ki, yani Dostoyevski mi büyük yazardır, Stanislaw Lem
mi, eh tabii Dostoyevski büyük yazardır velakin Lem daha önemli bir
yazardır benimçün. Çünkü Dostoyevski, televizyonun dahi olmadığı bir
devrin insanıyken, Lem günümüzün derdi teknolojiyi yazmıştır. Bugün
edebiyatın eski temalarının tamamında laf öğütmeyi bırakıp
*tek-no–lo–ci* hakkında bir şeyler söylemeye ve bunu da bildiğim iki
büyük, Lem ve Dick üstadlardan daha ilerde söylemeye ihtiyaç var.
Turgenyev’in *Babalar ve Oğullar* gerilimini aktarması zamanı için ileri
bir mesele olabilir ancak zamanımızın edebiyatı giderek aynı lafları
benzer temalarda öğürten, sonra da *tüh, neden bu kadar sıkıcıyız* diye
alık alık konuşanlarla dolu.

Biri bana geçenlerde Twitter’da *Balzac zamanında söylenmemiş daha çok
şey vardı, roman yazmak daha kolaydı* gibi bir şey söyledi, abuk subuk
bir laf; hayır, şimdi söylenecek daha çok şey var, ancak söyleyecek
adamlar korktuğu veya sesini duyuramadığı için söyleyemiyor, veyahut
roman yazma sabrına ve yeteneğine sahip insanlar, gerçekte bu teknoloji
denen şeyin insanda yarattığı travmayı görecek göze henüz sahip
olamadılar, hepsi malını satma derdinde olduğu için ve *kitle* henüz bu
travmayı farketmediği için üzerlerine alınmıyorlar…Heh, zaten okuyan da
yok ya, kitabın kapağındaki resim daha önemli, şimdi…

Bir de şişinir, heyt, evet, *edebiyatın hayatın aynasıdır*, heyt, vay
vay vay, aynada sır kalmamış, bize kadim paslı desenden başkasını
sunmuyor.

Ah, Elif Şafak’mış, bir zavallı, kendini anadilinin dışına ittiyse ve
hayal kurduğu dilde yazmıyorsa ve kendisine *üflenmiyorsa*, tüm dünyanın
tüm edebiyat ödüllerini almış ve herkesçe bilinmiş, neye yarar?
Kumaşından diktiğin elbise yampiri ve sen o elbiseyi ters giymişin, ha
eskisi gibi yazsan da okuyacak değildim ama bu kadarı, kendine yazık
ablacığım, değmez.

Bu kadıncağız gibi *menşur* yazar olacağıma, oğlanın bezlerini
değiştirmeyi tercih ederim, altını açınca bi mutlu oluyor, nobel ödülü
almışız gibi…
