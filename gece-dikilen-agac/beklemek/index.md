Beklemek
========

:date: 2014-11-23 03:41:51 +0200

*Beklemeyi bilmiyorsun. Bekle dendiği zaman gözünden ayak parmaklarına
kadar sıkıntı. Beklemek dar geliyor.*

Halbuki beklemeyi bilsen her şeyin önüne geldiğini göreceksin.
Daralmayacak, üzülmeyeceksin, *beklemek* sana nasıl beklenmesi
gerektiğini öğretmeye çalışmayacak.

Beklemek deyince somurtarak gezinmek, uflayıp puflamak, bir işin
bitmesini beklemek, tepesinde dikilmek, zorlamak, küfretmek,
sinirlenmek, kavga etmek aklına geliyorsa; beklemenin böyle yapılması
gerektiğini düşünüyorsan… Hayır. Beklemek öyle olmaz. Beklemek bir
keyiftir. Daha doğrusu bir keyif haline geldiğinde, beklemediğini,
senden bu keyfi esirgemek adına bütün işlerin denk gelmeye başladığını
görürsün.

Diyeceksin, yani, öyle bir garanti mi var?

Yok tabii. Öyle bir garanti yok. Lakin yeryüzünün yazılı olmayan
kurallarında *vazgeçmek erişmektir* şeklinde biri var. Sanırlar ki bu
sadece, hani (ne demekse) *yeniden dirilmenin ruhen olması* tarzında bir
müteşabih. Hayır, teşbih değil, bildiğin denklem, vazgeçmediğine
erişmeyi denediğinde o senden kaçar, sakin ol, terk et, kalbin mutmain
olsun, *bekleme yapma*, ama gerçekten bekleme ve meselenin kendi kendini
nasıl hallettiğini seyret.

Yok eğer *ben böyle yapamam, şartları zorlamam, esmem, gürlemem,
köpürmem, yağmam lazımdır* demekteysen, dostlar alışverişte görsün,
birileri sizi *aa, ne kadar da rahat* diye ayıplamasın ise mesele, ah,
tabii ki… Zorla, biraz daha kız, biraz daha yeşer, morar hatta, işler
sana koşarak geleceğine, sen işleri kovala, onlar da başka yerlere
dağılsın.

Hangisini yakalarsan, ona kızarsın.
