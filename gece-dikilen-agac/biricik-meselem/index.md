Biricik meselem…
================

:date: 2014-11-23 03:41:51 +0200

*…sonsuza varmak* diyordu şair. Büyük bir ego, şairlerin egosu böyle
şişkin mi olmak zorunda?

Benim biricik meselem de benzerdi, tarif etmek istiyorum bazen, kendimi
kelimelerin ağısından kurtarmak, kendimden *doğru* olarak bahsetmek.

O kadar kolay değll. *Ben* demek lazım zira, çok zor geliyor.

Bulunduğunuz rolü oynamak zorundasınız. Benim gibi rollerden kurtulmak
için insanlardan uzak durmayı tercih eden birinin bile sonunda bu
rollerle hapsolduğunu görmek, kendime acıyor muyum neyim?

Yazdıklarımın hiçbirinin doğru olmadığından, doğruluğun bir yazı, bir
insan, bir düşünce, bir söz için tutarlı bir kriter olmadığından
bahsetmek istiyorum. Ancak bunu yapabileceğim şey de, geliyor aynı
cenderenin kıskacında; Giritli paradoksundan bahsetmeyi pek severler ama
o paradoks karısı olan *anlama* sadık sandığınız bir adamın yatakta
başkasıyla basılması gibidir, insanlar adamın başka konularda o kadar
*aldatkan* olmadığını düşünüyor. Yalan. Söz yalandır. Sözün dürüstlüğü
sadece propagandadır.

Okuyan insanlara sormak isterdim, *ne anladınız?* Bir şey anlamadınız.
Anladığınız her neyse anlatmak istediğim değildi. Kendinizde olan bir
şeyleri anlar gibi yaptınız ve sandınız ki yazı onu anlatıyor. Bu gerçek
mi, değil mi, bir hikaye olarak mı yazılıyor, yoksa halihazırdaki ruh
halimden mi bahsediyor bilmiyorsunuz. *Buradaki yazıların hepsi yalan*
diyecek olsam, en azından o sözün doğru olduğunu kabul edeceksiniz.

Peygamberimin *hakkı hak, batılı batıl görmek* için dua etmesi, bana her
zaman hak gördüklerimin batıl, batıl gördüklerimin hak olabileceğini
hatırlatıyor. Şu dünyada, *mutlak mana* ile *insanın fenası* arasındaki
doldurulmaz uçuruma bakıp bakıp içimi çekiyorum, bana neden ağlıyorsun
diyor. Başka bir şey elimden gelmediğinden ağlıyorum.

İtiraf edeyim, Allah’ın adaletine inanıyorum ama ölümden sonra sonsuz
hayat hakkında derin şüphelerim var. Sonsuzluk ve *ben* bir araya
gelemeyiz, sonsuz olan ben olmaz, ben olan sonsuz olamaz gibi geliyor.
Yeryüzünde merak ettiğim, hayatımı düzenlemeye çalıştığım konuların
hepsi aslında cevaplanmaz sorular. Nedir, mesela, *hangi partiye oy
vereyim?* sorusunun *hakiki* cevabı? Bunu nasıl bilebilir insan? Falanca
partinin filanca vekilinin kazanmasıyla, diğer partinin öteki vekilinin
kazanmasını *tüm sonuçlarıyla* nasıl değerlendirebilirsiniz? Sonunda bir
şey olacak, mesela AKP kazanacak ve insanlar *CHP kazansaydı, şöyle
olacaktı* diyecek. Bunu nasıl bilebilirsiniz?

Bu bir epistemoloji yazısı değildir. İnsan yeryüzünde bir hayal
aleminde, kendinde vehmettiği değerlerle yaşıyor. Sonsuz hayat
verilirse, mesela bu seçimde kime oy vermenin daha doğru olduğunun
bitmeyen ihtimallerini *tek tek* hesaba çekip öğrenebiliriz, ancak
sonsuzluk böyle bir seçimde karar vermek için biraz israf olmuyor mu?
Dahası böyle bir karar için bile sonsuzluğa ihtiyacımız varsa, Allah
bizi yaptığımız işlerden neye göre hesaba çekecek?

Bu tartışmanın sonu olmadığını biliyorum. O sebeple pratik meseleler
daha önemli görünüyor gözüme, *kime oy vereceğiz?* sorusunun cevabını da
tüm sonuçlarıyla düşünmüyorum. Milletvekili yemini benim edebileceğim
bir yemin değil, vekilimin o yemini benim yerime etmesi de ancak yalancı
olmasıyla mümkün, yalancı bir adam da benim vekilim olamaz. O sebeple,
en basit tarafından *kimseye oy vermemek en iyisi* diyorum, mesela.

Her söz yalansa, o yemin de yalan sayılmaz mı diyecek *akıllı.*

Basitleştirmek, karmaşıklaştırmaktan daha zor. Mühendisliğin çok büyük
bir kısmının hangi kabulleri yaptığınız olduğunu söylemişti biri, yanlış
kabullerin üstüne doğru hesaplar yapsanız da farketmez, doğru başlayıp,
doğru devam etmek gerekir. Doğru başladığınızı asla bilemeyeceğiniz bir
mühendislik problemidir hayat, nereden başlarsınız, nereye gidersiniz,
hangi hesapları yaparsınız da doğruya çıkarsınız? Belki başladığım yer
*sakıt*, hesaplarım yarım, adımlarım kararsız… Belki bu yazı yaptığım en
kötü şey. *En kötü* garip bir övünmeye sahip.

Mihnet nedir bilir misiniz? Yeryüzü mü’min için mihnet, insan için
mihnet, düşünen için mihnet, bilen için mihnet; ama diğerleri için daha
büyük mihnet. Ben arada sırada, en azından, kendimi doğru bir iş
yapıyormuş gibi hissediyorum, en azından Allah’ın üzerimdeki rahmetiyle
meşgulüm ve buna şahit oldukça, ki şu fani hayatın hakikati rahmet,
bereket ve inayettir, üzerimden yük alınıyor. Resulünün göğsünü açıp
genişleten Allah, ben fani günahkarın da göğsünü açıyor, başka şekilde
durulur bir hayat değil bu zira.

Aklıma geliyor, *inanmasaydım nasıl olurdu?* diyorum, insanlar bu kadar
boşlukta yaşama *sabrını* nereden ediniyor? Ben beceremezdim muhtemelen,
ya kısa yoldan ölümü tercih ederdim, ya da kendimi insanları,
*mikrosefal* gördüğüm insanları aldatmakla eğlendirirdim. Çoğu insan,
kimden geldiğini bilmediği bir çiçek veya hediye alınca bile huzursuz
olduğu halde, nereden geldiğini bilmediği hayatın içinde nasıl olup da
huzurla yaşayabiliyor?

Denedim, kendime din yapmayı da denedim, felsefe yapmayı da, bilimin
hepimizi aydınlık günlere çıkaracağına inanmayı da. Allah vahiy
gönderseydi veya cin, melek vs. şeylerle biraz münasebetim olsaydı
peygamberlik işi tutardı, *cerbeze* ve *akli denge* müsait, farkındayım,
ama peygamberlikte en önemli sorun kendime inanmaktı. Başkalarını
inandırmak biraz gayrete kalıyordu ama zaten aradığım başkalarını
inandırmak değildi. Allah’la doğrudan muhatap olduğunu bileceksin ve
insanların sana inanmadığını kafaya takacaksın, komik.

Felsefe de denedim, hala okuyorum, güzel eserler, kıvırtmalar,
yapıştırmalar ama sonunda mesele geliyor, *ex nihilo nihil fit* kadim
kanununa bağlanıyor. Bunun da hayatımda önemli bir değişiklik yapmasını
beklemedim. Felsefeye kafa yormadan da bunun farkındayız zaten.

Bilim ise, yani kendimi bilime adayıp *insanlığa faydalı olmak* konusu
ise, yok, sanırım buradaki şüphem felsefeden de ileride. İnsanın kendi
genetiği veya çevresiyle olan oyununa yardımcı olmanın, çocuğun eline
meşale vermekten farkı olmayabilir. Uğraşmadım değil, Yapay Zeka namıyla
maruf alanda belki bir şeyler yaparım diye denedim, ama ne zaman ki
bilimle ilgili şüphelerim derinleşti, tembelliğim meseleyi eline aldı ve
çalışma yürümez hale geldi. Bitseydi iyi ihtimalle bir işe yaramayacak,
kötü ihtimalle dünyayı daha da daraltacak bir faaliyetti.

Hayatımın büyük kısmı, yaşamayı pek de *karlı* görmediğim şekilde
sıkıntılı geçti, o sebeple insanların *hayat çok güzel* yapmalarını
anlamadım. Benim için değildi, sonradan iyileşti ancak eğer Allah
ilmiyle ve rahmetiyle etrafımı kuşatmamış olsa muhtemelen yine kötü
geçerdi.

Biricik meselem diye başlamışım, öyle bir mesele yok, aslında yazmak
ihtiyacı duymadığım, namazları vaktinde kıldığım ve insanlara söz
verdiğim işleri yapabildiğim zamanları artırmak dışında bir meselem yok.
Sonsuza varmak benim işim değil, kendime varsam yeter.
