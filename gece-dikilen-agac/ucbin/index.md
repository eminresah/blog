Üçbin
=====

:date: 2014-11-23 03:41:51 +0200

*Üçbin kelimeyle yazan adamın büyük yazar olduğu yerde, avamın üçyüz
kelimeyle konuşması şaşırtıcı değil* dedim, yine duymadı.

Bu sıra, aklımın aksayan namelerini kimliği bende saklı bir maşuğa
postalıyorum, tereciler tere görsün, hakikat adına yıldızları bile
satarım.

Maişet derdiyle dokumaya çalıştığım tüm yazıların, toplanıp bir gün
kulağımı ısırıvermesi, beni kovalaması, terkedilmiş kadınlar gibi yüzünü
gözünü belertmesi ve sokak ortasında, eskimden, ruhumdan, kaçmaya
çalışmam.

Rüya ve kabus bir arada, nasıl gördüğüne bakar, karabasanla konuşacak
kadar sakin benliğinin, kendinden geçtiğinde cinlere çatması ne garip,
halbuki hepimiz sadece *bir* kalp taşıdığımızı sanıyoruz.

Vakıa odur ki, yetişen kadınların kimisine insan elini uzatmaya tereddüt
ediyor, bir an, gerçekten, bu kadınların *kadınlıkla* alakası nedir?
Kadınlığın, kadınlık diye bildiğimiz şeyin ne kadar kötü olduğunu
dilleriyle anlatmaya çalışırken, tüm erkeklere, gerçekte *bildiğimiz
anlamda kadınlığın* ne kadar güzel olduğunu gösterdiklerinin farkında
mıdırlar?

Ben kadının kadın gibi konuşan, kadın gibi giyinen ve kadın gibi
düşünenini severim, erkekleşmeye çalışmanın nezdimde harbi bir kıymeti
yok, erkeklik ve *cedel* bende yeterince mevcut, kadınlık adına ne
hazırladın, sen onu söyle.

Ah, *kadın olmak istemeyen kadınlar*, aslında cinsiyetlerinden utanıyor,
gerçekte, müslüman olmak istemeyen müslümanlar gibi, hani, *aramızda
lafı mı olur, dünyanın dini budur!*

Her depremde Zilzal suresi aklıma geliyor, artık o kadar sık ki,
*Rabbim, saat yaklaşıp nükleer bulut insanları bir yerde topladığında,
benim mezarımı bilen kalmasın* diyecek haldeyim.
