Akademik Yazı
=============

:date: 2014-11-23 03:41:51 +0200

Akademik yazı yazmayı beceremediğim doğru. Bunu bir eksiklik olarak
gördüğümü ise söyleyemem. Akademik yazı okumam ve yazmam gerekti, hala
da internetin yoklayınca az sonra tez savunmasına girecekmiş gibi
yazılar buluyorum, sabredersem okuduğum da oluyor.

Velakin, sevgili okurlar, ben bu yazıları yazmanın gerçekte pek de zor
olmadığı kanaatindeyim. Google çağındayız. Referans bulmak zor değil.
*Falanca şunu demiş, filanca bunu demiş* diyerek yazı yazmanın matah bir
tarafı yok; *sen ne diyorsun* bana ondan bahset.

Akademik yazılardan bir şey öğrenmiyorum, çoğu sıkıcı, basmakalıp,
kimseye bir faydası olmayan, dedikodu kabilinden yazılar. Eğlendirmek
bir yazının en hafif ve bayağı vazifesi olabilir ama bu yazılar
*eğlendirmiyor bile.*

Okunan yazılar yazmak istedim. Mesele okurun benim ne kadar bildiğime
inanması değil, beni rehber sayması da değil, *zebil gibi* bilginin
arasında her zaman baktığı yere başka bir gözle bakması. Bilgi fikir
kekinin üstündeki krema, fikri yedirmek için lazım ve onsuz fikrimiz pek
yavan. Velakin bu bilginin kendi başına bir kıymeti olduğunu
göstermiyor. Kimse krema yiyerek pasta yemiş olmaz. Maksadım derdimi
anlatmak, okura alayiş yapmak değil.

Biliniz ki en aptalınız benim.

O sebeple akademik yazı yazma becerim yok. Çok darda kalırsam yaparım,
ekmek parası, tez şartı falan, onun dışında uzun uzun analizler ne
dilime, ne elime yarar…

Akademik yazı soyutlaştıkça değer kazanır, ben insan zihninin soyutlarla
bile somutlar üzerinden meşgul olması gerektiğini savunan bir
*anlambilim* peşindeyim. İnsanlara soyutlamalar üzerine soyutlamalar
yerine, basit hikayeler ve kıyaslar anlatalım, herkes aklınca bir şeyler
bulsun, kimi krema ve kekten, kimi pastanın işaret ettiğinden konuşsun.

Bu yeni bir fikir değil. Dünyanın en eski kitaplarının yazıldığı
mürekkep bu. Ne Kur’an, ne Dhammapada, ne Vedalar akademik, ne Lao Tse,
ne Rumi, ne İbn Arabi akademisyen.

Akıl arayan elinin girdiği her delikte aramaya devam etsin, biz de
yıldızların altında esen rüzgara hikayeler anlatalım.

Rüzgarın anlattığını insanların kulaklarından kim silebilmiş?
