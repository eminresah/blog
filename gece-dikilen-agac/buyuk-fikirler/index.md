Büyük Fikirler
==============

:date: 2014-11-23 03:41:51 +0200

Önceden, çok önceden değil, bir insan ömrüne sığacak kadar önceden büyük
işlerle uğraştığımı düşünürdüm… *Fikir çilesinin müstesna genci* gibi
taltifleri okur, sonra bunların **gerçekten** büyük meseleler olduğunu
düşünürdüm. İnsanı insanı yapan cinsten büyüklükler.

Garip, velakin, şimdilerde aynı düşünmüyorum.

Orada kalsam daha anlaşılır olurdum ve belki daha mutlu ve insanlar da
bir şekilde daha normal bakarlardı. Neden böyle yere doğru çakılırken
daireler çizen bir uçak gibi kendi içime doğru çakılıyorum bilmiyorum
velakin bu insanların – düşünüyormuş gibi yapan tüm insanların– gerçekte
pek de düşünmediklerine ve yaptıklarının, öğrendiklerini bildiklerine
uydurmak olduğuna kanaat ettim. Yeni şeyler öğrendikleri kesin, ancak
bunların bir kısmını görmezden geliyor, bir kısmını da gerçekte
olduğundan farklı şekilde bildikleri (veya inandıkları) şeylere
yamıyorlar.

Bu sebeple büyük fikirlerin peşinde koşmaktan vazgeçtim. İnsanın bir
şeyleri öğrenmesinden, hayatına ne gibi bir fayda sağlayacağına
bakıyorum ve büyük fikirlerin tek faydası, insanı olduğundan büyük
göstermesi, yaptığı yanlışları da, doğruları da gereğinden fazla
büyütmesi… Bu sebeple büyük fikirleri, insanın tüm varlığını, tüm
anlamını, tüm dünyayı *açıkladığı* cinsten fikirleri pek gerekli
bulmuyorum.

Belki yazı anlayışıma da sirayet etti bu, zevklerime de, velakin ben
yine de büyük fikirlerin insana yalandan başka bir şey
kazandıramayacağını düşünüyorum.

Ve zekiler anladı ki bu da büyük fikirlerden başka bir büyük fikre
kaçış.
