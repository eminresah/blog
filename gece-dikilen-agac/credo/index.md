---
title: Credo …
date: 2014-11-23 03:41:51 +0200
---

… Latince’de *inanıyorum* demek, İngiliz dilinde *amentü* anlamında
kullanılıyor, *amentü* de *inandım* demek zaten.

*Kredi* kelimesinin kökeninde işte bu *güven* var, tüm sosyal hayatın
temeline olması gereken güven. İnsanın insana, insanın kuruma, insanın
devlete güvenmesi.

Devletimize, diğer namıyla *Türkiye Cumhuriyeti Devleti*\ ’ne neden
güvenmediğimi düşündüm bir an, neden mesela Yusuf Halaçoğlu, Ermeni
meselesinde konuşurken bana güven vermiyor ve adamın öyle söylemesi
gerektiği için öyle söylediğini düşünüyorum? Veya herhangi bir devlet
memuru, veya siyasetçi veya bilmemkim, herhangi bir konuda açıklama
yaptığında bende *demek böyleymiş* duygusu oluşmuyor da, *acaba* demeye
devam ediyorum?

Çok şüpheci bir insan sayılmam, insanlara güvenmeyi isterim, zihin
ferahlığının temelinde bu güven vardır, insan güven(e)meden mutlu
olamaz.

Peki neden güvenmiyorum, mesela bir doktor bir şey söylediğinde veya
Microsoft yeni bir ürün çıkarıp, bunun o zamana kadarki bütün sorunları
çözebileceğini iddia ettiğinde?

Çünkü buradakilerin hiçbirinin gözünde doğruluğun *bizatihi* bir önemi
yok, evet, doğru görünmek istiyorlar, çünkü benim bildiğimi, doğru
görünmezlerse insanların güvenmeyeceklerini onlar da biliyor, ve fakat
maksatları daha *yüksek* bir takım idealler adına doğru görünmek. Bu
idealler devlet için *beka*, siyasetçi için *seçilmek*, şirket için
*kar* gibi şeyler, devlet eğer bekasına tehdit olduğunu düşünürse yalan
söyleyebilir, siyasetçi seçilmek için yalan söylemek zorundadır, şirket
de karını artırmak için yalan söylemesi gerektiğinde hiç durmaz.

Çünkü söz konusu yüksek ideal, *doğrucu davut* olmak yanında hayli
*yüksek* bir idealdir.

Bunun toplum hayatının temelinde olduğunu iddia edebilir kişiler, hayat
birilerinin birilerine yalan söylemesiyle yürür ancak diyebilirler,
*evet*, belki bu doğrudur, yine de kolay sapılan yalanın yarattığı
tahribatı unutmamak gerekir. En başarılı olanlar, belki yalan söyleyen
ama bunu bükülmez bir doğruculuk gibi gösterebilenlerdir.

Devletimizde, mesela, suçluya af çıkar, insanların verilen cezaya güveni
kalmaz, rüşvet verilir, insanların alınan ihaleye, yapılan işe güveni
kalmaz, kayırmacılık yapılır, insanlar hakettikleri mesleği, sınavı,
makamı kazanamayacaklarına, zira bunların *birilerinin adamı* olmadan
kazanılmayacağına inanırlar, köy bombalanır, sonraki terörist olayların
*hakiki* teröristlerce mi, yoksa devletin teröristlerince mi yapıldığı
belli olmaz, tehcir olur, sonradan bu insanların toptan yok edilmek için
mi sürüldüğü anlaşılmaz, yasak konur ve kaldırılır, şimdiki yasakların
sonradan kalkmayacağına inanılmaz, hürriyet vardır ve kısıtlanır, tüm
hürriyetlerin kısıtlanmayacağına karine yoktur…

İnsanımızın devletine güvenmeyişinde sebep çoktur; ancak bazısı bu
güvensizliğin devletin aksamasındaki temel mesele olduğunu görmezden
gelir ve suçu masonlara, ergenekonculara, dincilere, dinsizlere,
milliyetçilere, milliyetsizlere, solculara, sağcılara, kemalistlere,
yahudilere, ermenilere… atar.

Halbuki mesele, devletine güvenemeyen halktır. Devletin halktan başka
dostu ve başka düşmanı yoktur.
