---
title: Yumiyum
date: 2014-11-23 03:41:51 +0200
---

Sabah yürürken `David Hume’un Tanrı görüşüne dair bir
podcast <http://www.abc.net.au/rn/philosopherszone/stories/2011/3190422.htm>`__
dinledim.

Lise felsefe kitabında adının yanına (Yum) yazarak okunuşunu
gösterdiklerini hatırlıyorum, o kitaptan tek hatırladığım bu. Bir de
sanırım Carnap’ın resmi vardı, sapsarı bir yüz, bildiğin ayçiçek sarısı.
Kitapta anlatılanların çoğundan daha fazla düşünceye garkolmuştum o
resme bakarak. Adamın hastalığına dair hayaller, kitabın baskısını
hazırlayanlara dair senaryolar falan…

Felsefe deyince dersin son sınavının sorularını bilgisayardan yürütüp,
sınıfa dağıtma gibi *kahramanlıklarım* da vardır. Öğretmenin adını da
hala hatırlıyorum ama Google’ın gazabına uğramayalım şimdi.

*Yumiyum* da o zamanlar sakız şekerler vardı, uzun, pembe renkli.
Onların adı. Muhtemelen Yum ve Yumiyum’un ikisini birden hatırlıyor
olmamın sebebi de *ortak geçmişleri.* Tek başına ikisini de unuturdum
herhalde.

Bunlar bir felsefe yazısına başlarken söylenmesi garip şeyler. Aslında
Tanrı ve analoji hakkında kelam etmek istiyorum.

Tanrı’nın varlığı hakkındaki en kestirme *delil* Tasarım Delili de denen
bir şey: Sokakta bir saat bulduğunuzda bunun bir sahibi olduğunu ve o
saati bir yapan olduğunu düşünürsünüz. Kainatı da sokakta bulmuş gibi
olduğumuza göre ve o saatten daha derin bir düzen gördüğümüze göre bunun
da bir yapanı vardır.

Hume da demiş ki, basitçe anlatırsak, analoji yapmak için elimizde
yeterince veri (yani başka kainat) yok, dahası analojiyi başka açılardan
ele alırsak (mesela saatçinin parçaları başkalarından aldığını, her
saatin doğru çalışmadığını, saatin kordonu olduğunu vs.) pek de sağlıklı
bir analoji olmadığını görürüz.

Saati bir saatçinin yaptığını biliyoruz, çünkü başka saatlerin
saatçilerce yapıldığını gördük, ancak kainatın nasıl yapıldığını
görmedik, başka kainat nasıl olur bilmiyoruz. O sebeple analoji doğru
bir analoji değildir.

Her okuduğumda/duyduğumda Hume haklı geliyor, gerçekten de analoji
sağlıklı bir analoji değil. Ancak zaten hiçbir analoji sağlıklı
değildir, bir düşünce aracından çok, bir retorik aracıdır. Analoji
yoluyla keşif yapılır, meseleler ve çözümler tarif edilir ancak hiçbir
analoji maksadın ötesinde bir işe yaramaz. Saat (veya sandalye veya ne
derseniz) analojisi de böyledir.

Bu analojinin anlatmaya çalıştığı kainatta bir düzenin bulunduğu ve
bunun bir *mimarı* işaret ettiğidir. Bunu kuru kuru söyleyince insan
zihni yeterince uyanmadığı için saatler, arabalar, uzay mekikleri gibi
nesnelerle anlatmaya çalışır insan derdini. Yoksa arabanın eksozu var,
kainatın eksozu nerde diye sorulara çözüm aramak değildir mesele.

Düzenin bulunduğu konusunda da Hume’la hemfikiriz. Çünkü Tanrı’yı
reddederken, bir yandan da mucizelerin pek inanılır olmadığını söylüyor.
(Doğru valla, bu sebeple *mucize* diyoruz zaten.) Size biri gelip ayın
yarıldığını söylese ne yaparsınız? Ayın yarıldığına mı inanırsınız,
adamın yalan söylediğine veya abarttığına mı?

Mucizelere dair itirazın geçerli olabilmesi için Tanrı’ya dair itirazın
geçersiz olması gerekir gibi. Eğer kainatta mucizelerin olmayacağına
dair bir itiraz oluşturabiliyorsak, bir düzenin varlığına inanıyoruz
demektir, fizik kuralları falan vardır, ay durduk yere yarılmaz, su
bugün berrak yarın yeşil öbür gün siyah olmaz, bugün saniyede 9.8 metre
hızlanan taş, yarın 19.8 metre hızlanmaz…Bunların hepsi belirlidir. O
sebeple mucize haberi geldiğinde bu kanunlara inancımız, bize haber
getirene inancımızdan daha fazladır.

Hume’un analoji konusunda gereğinden fazla ciddi olduğunu düşünüyorum ve
bence bu söylediği iki şey birbiriyle çelişiyor.

Hume’u severim, belki en sevdiğim, en berrak düşünceli felsefecidir.
Empirik bilgi üzerine söyledikleri Kant’ı ve modern epistemolojiyi
ortaya çıkarmıştır. Tanrı düşüncesinin harici bir takım delillerden
edinilmeyeceği konusunda da hemfikirim, bu konuda kendime göre gördüğüm
kusurlar var, Tanrı’yı kainat yoluyla arayan insanın onu yeterince
anlayamayacağı, çünkü vasıtanın (kainatın) bilgiyi (Tanrı’yı)
şekillendireceği gibi…Ayrıca kainat yoluyla edinilmiş bilginin Tanrı’nın
yokluğu konusunda da pek bir delil olmayacağını düşünürüm. Tanrı fikrini
anlatmak için söylenen bütün sözlerin retorik olduğunu, Tanrı’nın ötenin
ötesinde olduğunu iddia ederek cevap verebilirsiniz.

O sebeple *bilimsel* yoldan Tanrıyı keşif veya red pek de sağlıklı
yollar değildir demek daha uygun sanırım.
