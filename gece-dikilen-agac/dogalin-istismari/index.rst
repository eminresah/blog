Doğalın İstismarı
=================

:date: 2014-11-23 03:41:51 +0200

İnsan sözkonusu olduğunda doğal nedir? Şehvet doğaldır, insanın kendine
benzeyeni sevmesi doğaldır, kıskançlık doğaldır, mülk hırsı
doğaldır…Bunların hepsinin herkeste aynı şekilde ve derecede bulunduğunu
iddia etmek değil, sadece insanda canlı olmasından kaynaklanan
duyguların/arzuların bulunduğunu kabul.

Bu basit zaten, anlaması zor değil. Herkes duygularını/arzularını şöyle
bir gözden geçirse, doğalların neler olduğu anlaşılır.

Bu doğal müessirlere karşı üç genel tutumdan söz etmek mümkün. Onları
(a) kendinden değerli ve makbul kabul edebilirsiniz, zamanımızdaki cari
anlayış budur, (b) her şekilde bastırmaya ve yok etmeye çalışırsınız, bu
da ruhbanlık ve keşişlik anlayışıdır veya (c) onlardan faydalanır ve
insanların normalde yapmayacağı şeylerin muharriki olarak kullanırsınız.

Gerçekte bu üçü (a) toplum yerine bireyi, (b) birey yerine toplumu ve
(c) bu ikisinin orta yolunu tercih etmek gibidir. Birincisinden saf
bireycilik, ikincisinden saf toplumculuk doğar, üçüncüsü ise sağlıklı
birey ve sağlıklı toplumun buluştuğu bir nokta tayin etmeye çalışır.

Bu doğal duyguları yok etme hedefi insanların *sadece* bir kısmına
yönelik olabilir, çünkü insanların tamamı bu doğal arzu ve duygularını
bastırsa insan türü (ya açlıktan, ya üreyemediğinden) ortadan kalkar. Bu
doğal duygulardan arınma bireysel olarak makbul olabilir, ancak bütün
insanlığın bunlardan arınması, yok oluşu anlamına geldiğinden, bir
kısmının arınması için, diğerlerinin arınmaması gerekir. Bu sebeple
üzerinde durmuyoruz.

Modern zamanlarla beraber, insanlık bu doğal arzuları hukukun kaynağı
haline getirmeye başladı, zaten Tanrı’nın *ölümü* ve insanın her şeyin
ölçüsü olmasıyla, başka bir hukuk mesnedi de kalmamıştı. O sebeple
zamanımızda insanların mümkün olduğunca bu doğal duygularını yaşamaları
yönünde fikir beyan ederseniz makbul bulunursunuz. *Özgürlük* deyince
herkesin tuzluğuyla koşmasının sebebi budur.

Örnek olarak milliyetçiliği verebiliriz. İnsan kendine benzeyen, kendi
dilini konuşan, kendi gibi yaşayanları diğerlerinden daha çok sever. Bu
doğaldır. Ancak bir hukuk kuralı haline dönüştürülmesi doğal değildir.
Her ne kadar milliyetçiliğin tezahürlerine gerçek muamelesi yapmak
normal kabul edilse de, gerçekte bunun kendi köylüsünü diğerlerinden çok
seven adamın psikolojisinden farklı bir temeli olduğunu iddia etmek
zordur.

Bunun gibi, cinsel ahlak olsun, mülkiyet olsun, hatta muhalefet olsun,
artık insanların bu dürtülerinin ortaya ne şekilde saçılabileceğini
tartışıyor. Cinsel ahlak için önemli olan başkasına *zarar* verip
vermediği, mülkiyet herkesin temel hakkı, muhalefet ise kıskançlık ve
yıkım üzerine kurulu.

Eskiden geçerli yöntemse, bu doğal *itkileri* insanların normalde
yapmayacağı sorumluluklarla paket olarak sunmak. Mesela evlilik
fedakarlık isteyen, haz ahlakıyla açıklanması mümkün olmayan, irrasyonel
bir müessese, ancak cinselliğin tek makbul biçimi olarak bunu
gösterince, insanlar ister istemez buna yönelmiş ve getirdiği tüm
angaryalar kabul edilebilir olmuş.

Ancak ne zaman ki doğallık *doğal* hale gelip, *aa, tabii ki de bir
cinsel yaşamım var* demek normal kabul edilmiş, artık evliliğin
angaryası biraz daha ayan olmuş.

Kıskanmak kendini muhalefet haline sokunca vandalizm yoluyla bir
şeylerin değişeceğine insanlar ikna olmuşlar. Yıkarak yapmanın (nasıl
oluyorsa) tek yol olduğuna inanmışlar ama yıktıktan sonra yaptıkları
baştan yapmayı istedikleri olmamış.

Sonra sonra insanların bu itkilerini her şeyde kullanmak mübah olmuş,
kadın resmi gösterip araba satmak, çocuk resmi gösterip telefon hattı
satmak, kendi mülkünün resmiymiş gibi harita gösterip insan öldürtmek
normal olmuş.

Eskiyle yeni arasındaki benim gördüğüm temel fark bu. Eskiden insanların
toplum için mecbur olduğu vazifeler bu itkiler vasıtasıyla yaptırılırdı,
Türklük hukuki bir üstünlük değil, belli bir yaşam tarzıydı mesela,
Türkler Türk gibi yaşar ve Türk gibi yaşamak da, Kürt gibi yaşamak da
yeterince zor olduğundan birbirlerine bugünkü kadar *aşkla*
dalaşmazlardı. Sonra işin içine Orta Asya masalları girdi, birileri
*devletin sahibi* diğerleri *bilmemkim* oldu, Türkler hiç gitmedikleri,
gitmeyecekleri yerleri *bizim* kabul etmeye başladı, Kürtler de tabii
*bizim* kabul ediyordu, ve savaş çıktı. Halbuki ikisinin de derdi,
olabildiğince o toprakları sömürmek. Toprağa sorsalar hiçbirini
istemeyecek, *beni yalnız bırakın yeter* diyecek belki.

Benzer bir hikayeyi, aynı kadını seven iki erkek için de yazabilirsiniz.
Önceden sadece biri onunla evlenebilirdi, bu her ne kadar *sevdiğine
kavuşmak* olsa da yükü ağırdı, özgürlük çağında ikisi de onunla beraber
olabilir, ancak ikisi de o yükü taşımak zorunda değil ve sonunda üçü de
yalnız ölecek.

Hikmet kaybolunca böyle oluyor, Tanrı’yı öldürünce orman kanununun
felsefi söylenişi olduğunu düşündüğüm *güç istenci* devreye giriyor,
insanlar angaryalarla kendi benliklerini sıkmak istemiyor, dünyaya bir
defa daha mı gelecekler sanki…

Panayır sanıp mezarlığa koşuyoruz. Yarışırcasına. Topallarla alay
ederek.
