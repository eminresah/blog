---
title: Teknolojik Cennet
date: 2014-11-23 03:41:51 +0200
---

Hafta sonu *Elektroniğin Büyüsü* adlı bir kitap aldım. 1992’de tercüme
edilmiş bir teknoloji muhalefeti kitabı, muhtemelen ondan 10 sene kadar
önce yazılmıştır. Tarih yok ama verdiği referansların hepsi 80’lerin
başına ait. *92 senesinde ilk bilgisayarım ile oynamaya başlamak yerine
bu kitabı okusaydım ne olurdu* diye düşündüm, muhtemelen kitabı anlamaz
ve anlasam bile teknoloji konusunda cehaletiyle övünen bir insan haline
gelirdim, *matematik cehaletiyle övünen entelektüeller* gibi…

Teknolojik ilerleme artık *çevresel şartların değişmesi* gibi bir hal
almaya başladı, nasıl ki bir insan havaların soğumasından şikayet ederek
havayı ısıtamıyorsa, teknolojik ilerlemeden şikayet ederek bunu
durdurmak da mümkün görünmüyor. Bahsettiğim kitap sanırım bunu zamanında
farketmiş ve *teknoloji özürlüler için* şartların ne olacağını soran bir
kitap.

Şartların pek iyi olmayacağını görmek için 300 sayfalık bir kitap
okumaya ihtiyaç yok, ancak teknolojinin de yavaş yavaş insansı hale
geldiğini görmek gerekiyor. Muhtemelen 10–20 yıl içinde tamamen doğal
yollarla kullanılan bilgisayarlar etrafımızı saracak, konuşarak,
dinleyerek, izleyerek, mimiklerle kontrol edilen bilgisayarlar, yazı
yazmak için klavyeye, daha doğrusu *yazı yazmaya* gerek kalmayacak,
bizimle beraber dolaşıp, konuştuğumuz, dinlediğimiz, gördüğümüz her şeyi
hatırlayan aletler olacak ve okumanın ve yazmanın sadece *ruhban
sınıfına* ait olduğu günler yeniden gelecek.

Ancak bu teknolojik cennetin az ötesinde insanın teknolojik cehennemi
yatıyor. Kurzweil’in *singularity* (tekillik) dediği ve bilgisayarların
daha zeki bilgisayarları herhangi bir insan müdahalesi olmadan ortaya
çıkarmaya başladığı noktadan sonrası büyük bir muamma. Kurzweil, ondan
sonrasının insan için *ölümsüzlük* olduğunu söylüyor, tüm geçmişini ve
zihnini bilgisayara aktarmış, ebedi bir *yazılımdan* ibaret insan. aslen
*insanlığın* da ölümünü işaret ediyor. (Bu hayalleri kuran adamlar
gerçekten var, beyinlerini daha yüksek kapasiteli bilgisayarlara aktarıp
sonsuza kadar yaşamak niyetindelermiş.)

Bilgisayarların insanın bu derece yerini aldığı bir dünyanın mümkün
olmadığını düşünebilirsiniz, ancak böyle bir hedefe doğru son elli yılda
alınan mesafe, toplam mesafenin yarısından fazla. Şahsen insanların %100
olmasa da, %99 oranında bilgisayarlarca ikame edilmesinin mümkün
olduğunu düşünüyorum ve bu, bol bombalı bilim kurgu filmleri veya Matrix
gibi saçmalıkların aksine *huzurlu bir cehennem* vaadi demek.

Huzurlu cehennem, çünkü insanın tüm yapması gereken eğlenmek, tüm üretim
bilgisayarlarca yapılıyor ve herhangi bir kaynak veya enerji sıkıntısı
yok, bilgisayarların yeryüzü ekosistemine doğrudan müdahale etmesine de
gerek yok, çünkü ilk yapacakları şey güneş sistemini enerji panelleriyle
doldurmak olacaktır, çok kısa bir sürede bilgisayarlara aktarılmamış
insanlar bedenlerini besleyecek enerjiden mahrum kalır ve yok olur, o
sebeple en verimli yol bedeninden kurtulmuş bir insan olmak olacaktır,
*ya şimdi öleceksin, ya da sonsuza kadar yaşayacaksın.* (Dinden
diyanetten sıkılsak da biraz da bilim kurgu mu takılsak?)

Böyle senaryolar aklıma geldikçe insanlığın son yüzyılında yaşadığımızı
düşünüyorum. Bir tarafta çevre felaketleri, nükleer savaş gibi tehditler
var, bunların sonunda insanlık yaşasa da teknoloji yok olur ve taş
devrine döneriz, diğer tarafta teknolojinin giderek daha çok insanı
ikame etmesi ve böylece dünyanın bir makine gezegeni olması var. Sanırım
cennet de, cehennem de insanlığın yok oluşu demek.
