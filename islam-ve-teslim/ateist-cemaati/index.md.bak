==============
Ateist Cemaati
==============

:date: 2014-11-23 02:18:14 +0200

.. :Date:   12709

`Bazı Ateistler *kiliseye* giden inançlılara
imreniyormuş. <http://www.reddit.com/r/TrueAtheism/comments/24eu6m/why_im_sometimes_jealous_of_religious_people/>`__
Onların sahip olduğu *cemaat bilinci* kendilerinde yokmuş.

Bizdeki Ateistler için de böyle mi bilmiyorum ama genel olarak
insanların bir cemaat şuuru oluşturabilmesi için, kafalarındaki *kritik
eden adamı* bir kenara koymaları gerekiyor. Durmadan *gerçeği* arayan
insanın, aradığını dini cemaatte bulması zor. Her biri farklı maksatla
orada bulunan mensuplar, gerçeği arayanlara yol gösterecek halde
olmayabiliyor.

Dinin *gerçek* konusunda, bilim ve felsefeye göre daha *yalınkat* bir
resim çizmesinin sebebi, belki *gerçeği* herkesin anlayacağı şekle
sokup, insanların *arayıp durduğu* bir konu olmaktanff çıkarmaktır.
Gerçeği arayan insanların oluşturduğu topluluğun, bir süre sonra
topluluk olmaktan çıkması muhtemel çünkü arama, tabiatı gereği, farklı
yönlere giden, farklı düşünceler geliştirmeye çalışan insanların işi. Bu
faaliyetin sonunda da *anlaşmadığında anlaşan* insanlardan başka bir
topluluk üremesi zor.

--------------

/Aynı rabbe iman/ dışında, insanların oluşturduğu diğer
organizasyonların hepsi, bir şekilde ekonomik güce dayanıyor. Böyle
organizasyonlar da, ekonomik gücün tekamülü üzerine kurulu ve ekonomik
hedefler güdüyor. Ateist bir cemaat de ancak bu şekilde, işin içine bir
takım maddi kaygıları karıştırarak yaşayabilir. Nitekim Rotaryenlik,
Masonluk, spor kulübü ve sair *gayrıdinî cemaatler*, nihayetinde *çevre
edinme kulübüne* dönüşüyor. Bunlar da, dini topluluğun oynadığı rolü
oynamaktan uzak.

Din, bir şekilde, insanın ölüm korkusuna cevap vermek zorunda. Ateist
bir toplulukta, böyle bir amaç nasıl mümkün? Sırf dünyevi maksatlı ve
ölümün anlamını bu dünyada aramaya çalışan bir faaliyetin ölüm korkusunu
yenmeyi hedeflemesi nasıl mümkün? Hayatı sadece kendinden ibaret gören
insanlar birbirlerine nereye kadar destek olabilir?

--------------

Bazen bunun mümkün olduğunu ancak politeizme benzer bir takım putlar
yoluyla mümkün olduğunu düşünüyorum. Ateistliğin sonu, belki her yerde
tanrı görmeye başlamak olabilir. Kendi eliyle peynirden yaptığı puta
tapan ve acıkınca onu yiyen adam, ondan tanrılık gelmeyeceğini bilmiyor
değildi. Ancak içindeki ihtiram iştiyakı ve bulunduğu topluluğun
ritüellerine tabi olması bu faydasız ameliyeye bağlıyordu. Ateist bir
topluluğun da, benzeri taklit yollarına sapması ve *anlamsız olduğunu
bildiği* ritüeller icad etmesi beklenebilir. Ancak bunun da, o çok
geçmişte kalmış çok tanrıcılıktan ne farkı olur, merak ederim.

Ateistlik zor bir pozisyon. *Dini reddetmek* bir şey, *Tanrı'yı
reddetmek* başka bir şey. Dine kulp takacak bahane bulmak zor değil,
ancak *Tanrı yoktur* pozisyonun insanın götürdüğü yer çok tuhaf. Watts
*kimse Ateistler kadar iman etmiyor* diyordu. /Kimse Tanrı'yı Ateistler
kadar ciddiye almıyor, reddedip de bu reddi hayatına bela edecek kadar
önemli bulmuyor/ diye anlıyorum. Neticede Tanrı'nın yerine koyduğunuz
her şey hakkında, adı *bilim*, *hayat* veya *insanlık* olsun, her şey
hakkında Tanrı'nın *anlamsızlığından* daha büyük anlamsızlıklar bulmak
mümkün. Bu anlamsızlıkla (nihayetinde kaybedeceği) bir mücadeleye girmek
bana çok tuhaf geliyor. İman edenler Ateistlerden *çok daha bilgili*
olduklarından iman etmiyor, sadece Tanrı'yla böyle bir harbe kurban
gitmenin, Tanrı'nın kendisinden daha manasız olduğunun farkındalar.

İnsan peynirden, zeytinden veya kelimelerden *yapma* bir tanrı bulup, o
tanrının diğer kullarıyla aynı dilden konuşmak ihtiyacında. Allah bu
ihtiyacı salih bir imana çevirsin.
