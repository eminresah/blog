Mübdi' Kitap
============

:date: 2015-03-05 00:21:11 +0200

.. :author: Emin Reşah
.. :date: Wed Mar  4 23:50:53 EET 2015 
.. :dp: 13016 

F.E.Peters'ın *Jesus and Muhammad* (İsa ve Muhammed) isimli kitabını
bitirdim. *Bağımsız kaynaklardan* iki peygamberin hayatını anlatıyor.

Özetle Kur'an-ı Kerim dışındaki İslam kaynaklarının hemen hiçbirininin
*çağdaş* ve *bağımsız* olmadığını, siret ve hadislerin geçmişe dönük
yazıldığını ve güvenilmeyeceğini, Hz. Peygamber'den gelen bilgilerin
Kur'an'ın çizdiği çerçevede okunmak zorunda olduğunu anlatıyor. O
çerçeve de, malum, pek biyografik malzeme sunmuyor. Sadece Kur'an'ı
okuyan biri, bu kitabın *insan yazarı* konusunda pek bilgi edinemez.

Bu sebeple (kısacası) Kur'an dışındaki kaynaklara itibar etmememiz
gerektiğini söylüyor. Daha doğrusu *bilimsel olarak* itibar
edemeyeceğimizi. Çünkü neden? O hadis ve siyer kitaplarını yazanların
bulundukları toplumu bir arada tutmak için *örnek bir peygamber* fikri
oluşturmak niyetleri olabilir. 

Kur'an'ı ise açıklayamadığı için kabul ediyor sanırım. Yani
başkalarının dediği gibi, *uzun zaman içinde ortaya çıkan bir derleme*
demeye dili varsa diyecek ama bunu söylemek için, derlemenin bir
yerlerden derlenmesi gerektiğini de biliyor. *Bu kitabın hangi kültür
ikliminde oluştuğunu bilemiyoruz* diyor, kısacası *Allah'ın çölünde
böyle konularla uğraşan bir kitabın ortaya çıkıp, bu kadar etki
üretmesinin bilimsel açıklaması mı olur?*

Shakespeare'le ilgili mesela en şaşırdığım konu şudur: Bir adamın bir
kısmını kendi ürettiği hayli fazla sayıda kelime kullanarak, böyle
edebi oyunlar yazması bir maharettir, ancak bu adamın acından ölmeyip,
bilakis oyunlarını sergilediğinde bön bön bakan değil, alkışlayan
seyirci bulması daha başka bir şeydir. Bu ikincisi ilkine nazaran çok
daha zordur. Bir insanın yetişmesini değil, toplumun da yetişmesini
şart koşar.

Şimdi Kur'an-ı Kerim'in indirildiği toplumun bunu anlayacak kapasitede
olduğuna inanmamız gerekiyor. Anlamışlar ki iman etmişler. Ancak bir
yandan da, bu toplumda böyle bir *edebi türün* olmadığını kabul
etmemiz gerekiyor. Şairler vardı ama bu gördükleri bir şiir
değildi. Kahinler vardı ve bu elçi kahin değildi. Edebiyat gelişmişti
ama bu okunan sadece *edebiyat* değildi. İnsanın her gün başka birinin
elinden çıkma *Kur'an* dinlediği bir iklimde, nasıl etkili bir
*Kur'an* yazabilirsin?

Şiire alışmış insanlara başka şiirler okuyarak peygamberliğinize ikna
edemezsiniz. Yazıya alışmış insanlara, ne kadar güzel yazarsanız
yazın, hayatlarını değiştirmeye ikna edemezsiniz. Ancak yazıya hiç
alışık olmayan insanlara da, ne kadar güzel yazarsanız yazın, ne
seviyede edebi olursanız olun, sözle bir şey anlatmak mümkün
değildir. Kur'an-ı Kerim'in mucizeliği biraz bu.

Bu çelişkiyi nasıl çözüyorlar? Çözemiyorlar. Bu kitabın bir *edip*
elinden çıkması durumunda, onun gibi başka ediplerin de olduğunu ve o
toplumun bu türden edebiyata alıştığını kabul etmek gerek. Edebiyat
denen *zıkkım* kendi kendine yetişen bir şey değil, nitekim, Arapların
şiir geleneği vardı ve şair sayılmak için bu geleneğe icabet etmek
gerekiyordu. Ancak bir *risalet geleneği* yoktu, İbrani
peygamberlerini ancak uzaktan duymuşlardı. Zaten böyle bir *ünsiyet*
olsaydı, Yahudiler gibi dinler dinler, işlerine devam
ederlerdi. Edebiyatın bugünkü hali gibi. Edipler kaç insanın hayatında
bir değişiklik yapabiliyor?

Ancak *bilimsel* olmak zorunda olduğumuz için bir açıklama da bulmak
gerek. Yani, ne diyelim, *vahiy aldı* mı diyelim?

Buradaki mucizeye mantıklı açıklama bulmak isteyenlerden
biriyim. Mantıklı bir izahın zarar vereceğini de sanmam. Onun için bu
çeşit kitaplar okuyorum. Burada da yazarın *ekstra ekstra
saçmalamadığını* gördüğüm için devam ettim. Gerçi öğrendiğim de pek
bir şey olmadı. Bilim dünyada ilk canlının nasıl ortaya çıktığını
açıklayamadığı gibi, insan elinden çıktığını iddia ettiği bir kitabın
da nasıl bu kadar etki meydana getirdiğini açıklayamıyor.

Ha, evet, her iki konuda da şunu söylemek mümkün: Canlı *bir şekilde*
ortaya çıkmasaydı, şimdi burada olamazdık ve ASvS Peygamber *bir
şekilde* bu kitabı yazıp, *bir şekilde* Bedir ve Hendek harplerini
kazanmasaydı, bugün İslam diye bir din olmazdı. Ancak bunlar gerçek
cevaplar değil. O vahyin muhatapları aptal değildi, Kur'an'ın *sadece
bir söz* olduğunu ve *sadece söz* için canını tehlikeye atmanın
değmeyeceğini idrak edemeyecek değillerdi. Bedir veya Hendek o zamana
kadar çölde cereyan etmiş ilk harpler değildi, son harpler de olmadı,
azın çoğa galip geldiği ilk harpler de değildi. Bunu sadece *geçmişe
dönük baktığımız için her şeyin bir sonucu olduğunu düşünüyoruz* diye
mi anlatacaksınız? Tek açıklama bu mu? 

Diyeceğim şu: Allah kitabını Mekke vadisindeki bir yetime değil de,
Konstantiniyye'deki bir katibe indirseydi, biz o kitaptan yine
haberdar olur muyduk? O Kitap başka kitapların arasında kaybolmasın ve
onu canıyla ve hakkıyla savunacakların elinde bulunsun diye ücra bir
çöle indirilmiştir belki? Bir kütüphaneciye inseydi, bilimsel bilimsel
açıklayacaktın, *şunu şurdan almış, bunu burdan almış, bunların hepsi
eskilerin masalları.* Zaten *kitaplardan bir kitap* olup, nihayetinde
kaybolacaktı, o zaman bilimsel açıklamaya da gerek kalmayacaktı.

Neticede mucize tarihin kendisi. O tarihi başlatan Kitap da
yeryüzündeki kitapların en etkilisi. Bilimcilerin dediği de şu:
*Zevklerimize, kriterlerimize ve bildiklerimize uymayan bir kitabın
dünya tarihinde nasıl bu kadar değişiklik yaptığını anlayamıyoruz. Bu
da sinirimizi çok bozuyor.*
