================
Az inanç, çok iş
================

:date: 2014-11-23 02:18:14 +0200

.. :Author: Emin Reşah
.. :Date:   12449

Dinî geleneğimizde, ne kadar çok şeye inanırsan, o kadar *daha mü'min*
görülmek gibi bir anlayış var. En azından, daha fazla sayıda inanç
sahibi olmak, insanı daha dindar gösteriyor. İbaresinde *dinî inanç*
görünce hemen inanası gelen insan çok.

Yıldızların şu olduğuna, yeryüzünün bu olduğuna, ağaçların şöyle
dediğine, suyun böyle aktığına inanmaktan bahsediyorum. Ahirete dair
inançların bir kısmı da böyle, Hz. Peygamber'in ﷺ hitabet cihazı olarak
kullandığı bir çok mecaza, aynen inanmanın dinî şart görülmesi de bunu
destekliyor; *şunu yaparsan cennette köşkün olur*, *dinin en önemli
kısmı ahlaktır* veya *namazdır* veya *temizliktir* veya bunun gibi.

Şimdi bu inançların *hepsine birden* iman etmek, evet, güzel olabilir
ancak insanı şaşırtan ve atalete sürükleyen bir tarafı da var. Ne kadar
çok inanç sahibi olursanız, belli bir durumda bunların arasında tercih
yapmak o kadar zorlaşıyor. Hem de bu inançlara *muhtaç* olmanın, belli
bir eksiklik tarafı var. *İnançsızların* mü'minlere tepeden baktığı
meselelerden biri bu, ha, inançsızın nasıl baktığı önemli değil tabi
velakin bazısına *cennetteki köşklerden* bahsedince, inanacağı varsa da
inanmıyor. *Bunlar sadece nimetler için benzetmedir, doğrusunu Allah
bilir* desen, pek çok meseleyi çözecek ve asıl konuya bağlanabileceksin.

Bir de, inandığımız şeylerin doğru olmayabilmesi, mesela 7. yüzyıldan
kalan falanca Kur'an-ı Kerim nüshasında, az da olsa kelime farkları
bulunmasının, *Kitab-ı Hakim, Hz. Peygamber'den ﷺ bu yana bir harf bile
değişmemiştir* gibi bir inancı zora düşürmesi, sonra bu inancı, sanki
uygulamada bir şey değişiyormuş gibi savunmak için kıvranıp durmak.
Kitab-ı Hakim'in bugün karşı karşıya olduğu mesele, içindeki harflerin
değişip değişmemiş olması değil, anlayacak ve uygulayacak adam meselesi.
Adı hafız olup, *teorik olarak* Kur'an'ı hıfzetmiş bir insanın, bu
bilgisini mezarlık başında paraya tahvil edebildiği bir çağda, harf
değişmiş olsa ne, değişmemiş olsa ne? Adamın Kur'an'dan anladığı, *6
saatte, şu kadar para karşılığı okunan* bir şey.

Velev ki, genel anlamında bir değişiklik yapmayacak ufak farklılıklar
olsun, inancın özündeki /Allah'tan başka kimseye kul olmamak, ölümden
sonra herkesin hesabının görüleceği bir günün varlığına ve salih amelin
o gün ve bugün bize faydası olduğuna inanmak/ gibi temel inançlarda kim
neyi değiştirmiş olabilir?

Bu sebeplerle, inanç sayısının *gereğinden fazla* olmasının da pek
makbul olmadığına kanaat ettim. Bir de şu: Allah'ın verdiği ilimden
rızıklananın, aslında pek de inanca ihtiyacı olmadığına. *Orada bir köy
olduğuna* inanmak, sadece o köyü görmemişlere mecburdur, değil mi?
