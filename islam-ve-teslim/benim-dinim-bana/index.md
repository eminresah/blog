================
Benim Dinim Bana
================

:date: 2014-11-23 02:18:14 +0200

.. :Author: Emin Reşah
.. :Date:   12481

İnsanın büyümesi herhalde ne kadar izafi bir dünyada yaşadığını
öğrenmesiyle başlıyor. Bildiği tüm doğruların herkesçe paylaşıldığını
düşünürken, büyüdükçe herkesin paylaşabileceği hiçbir *doğrunun*
olmadığını görüyor.

Dinî doğrular da böyle. Ufakken bu doğrulardan en ufak bir şüphe
duymuyor, şüpheyle tanışmak onun için hayli zor bir süreç. Kimisi bu
tanışmayı mümkün olduğunca ertelemek adına her tür zihinsel hokkabazlığa
başvuruyor. Temennilerinin *gerçek* olması adına, gerçeği eğip bükmeye
yelteniyor. *Gerçek* insanın zihnine sığamayacak kadar çetrefil ve bu
karmaşıklığı kendi temennilerinin *gerçek* olduğunu iddia etmek için
kullanıyor.

Dini literatürün kendine has bir dili var, anlattıklarını *tartışmasız*
sunması bu dilin parçası. Bunun ardına geçip, ele aldığı meselelerin
hemen hepsinin tartışmalı olabileceğini görmek, insanı *peki buradaki
gerçek nedir?* sorusuyla tanıştırıyor. Dindarlar vahiy hakkında
tartışıyor ve bunu vahiyle ilgili *gerçek* ellerindeymiş gibi
yapıyorlar, mamafih böyle bir gerçek, ancak o vahyin muhatabında ﷺ
mevcuttu ve o da, 632'deki vefatının üzerinden bindörtyüz seneye yakın
zaman geçtiği için bu tartışmalara doğrudan katılmıyor. Hadisleri de
vahiy kadar, belki ondan daha çok tartışma odağı olduğu için meselenin
özüne dair bir çözüm sunmuyor.

Şimdi burada daha önceden yaptığım bir terminolojik ayrımı zikretmem
gerek. Uzun zamandır *Hakikat* ve *Gerçek*'i farklı anlamlarda
kullanırım. *Hakikat* birdir, bölünmez, paylaşılmaz ve bu sebeple
bilinmez, sadece *olunur.* Kelimeler onu ifade edemez, çünkü *bilgi*,
bilen ve bilinen arasında bir ayrılıktan doğar; ancak Hakikat, böyle bir
ayrılıktan varestedir. Yani bir insan *size Hakikat'i anlatayım*
dediğinde, ondan *ayrı* olduğunu söylemektedir ve bu sebeple söylediği
(benim kullandığım anlamda) Hakikat değildir.

Gerçek ise, algılarımızın insicamına (coherence) dayanan bir örgüdür.
Algıladığımız şeylerin birbiriyle insicamlı olduğuna, birbirini
tamamlayıp, uyum içinde olduğuna şahitsek, bilgimizin Gerçek olduğuna da
şahitiz. Gerçek ifade edilebilir, bir parçası da olsa anlaşılabilir.
Yukarıda *Gerçek* dediğim yerde, işte bu *Gerçek*'ten bahsediyorum, yani
*vahyin Hakikati*'nin ne olduğunu zaten bilmiyoruz, ancak *vahiyle
ilgili gerçekler* konusu da bilenlerce tartışmaya açık.

Böyle bir tartışmanın *olabilmesi* bile, söylenenlerin *mutlak*
olmadığını gösterir. İçeriğin doğruluğu veya yanlışlığı bir kenara,
insanın vahyin anlattığı *Gerçek*'i tartışabiliyor olması, onun mesela
bir ağacın yapraklarının yeşil olması gibi, insanların doğrudan
algıladığı bir bilgiden farklı türde olduğunu gösterir. *Kitab-ı
Hakim*'in sunduğu bilginin, *lisana* olan bağlılığı, tartışmaların
nihayetinin olmayışının da önemli bir tarafıdır.

Bu meseleye bakışta iki temel anlayış sözkonusu olabilir. Birincisi,
*Kur'an lisana bağlı, lisan Hakikat'i taşıyamaz, o halde Kur'an
Hakikat'i taşıyamaz* deyip, onu tamamen reddebiliriz. İkincisi ise
*Gerçek* ve *Hakikat*'in arasında bir ilişki olduğunu kabul eder,
Gerçek'in insanları *Hakikat*'e yönelten, *Hakikat olduran* bir tarafı
olduğunu ve Kur'an'ın da *Gerçek*'i bu açıdan ele aldığını kabul
edebiliriz.

Tahmin edileceği üzere bu ikincisi tarafındayım. Yine de bunun temelde
bir iman meselesi olduğunu, iman etmeyen için Hakikat'in hiç bir şekilde
Gerçek'le alakası olmayacağını, Gerçek'i *tek Hakikat* görenin,
*kainatın bizatihi Hakikat* olduğunu düşüneceğinin farkındayım.
Günümüzdeki dindışı düşüncenin temelinin böyle bir eşitlik olduğunu
kabul edebiliriz. Buradaki asıl konumuz bu olmadığı için diğer yolu,
yani Gerçek'in Hakikat'e *yönlendirdiğini* kabul edip devam edeceğiz.

Gerçek'in Hakikat'e yönelttiğine iman etmek, Gerçek konusunda doğrudan
bir çözüm sunmaz. Çünkü Gerçek, insicam, algı ve insan zihinin faniliği
gibi diğer konularla da ilgilidir ve *hangi Gerçek?* sorusunu sormak
mümkündür. Yani *Kur'an Hakikat'e hangi yoldan, nasıl ulaştırıyor ve
farklı tefsirlerin bu konudaki rolü nedir?*

Bu sorudan daha önce, belki, *neden Kur'an Hakikat'e ulaştırıyor da,
Dhammapada ulaştırmıyor?* diye bir soru sorulabilir. Bu soruyu özellikle
atladım, çünkü Kur'an'ın farklı tefsirleri hakkında söylenecekler, biraz
daha genişletilip, farklı kitaplar hakkında da söylenebilir. Bunların
rolü, Hakikat'e yakınlıklarıyla mütenasiptir, biz Hakikat'e en doğru
yönelticinin Kur'an-ı Kerim olduğuna inandığımız için müslümanız, ancak
bu diğer kitapların içinde Hakikat'e yönelten bir iz bulunmadığı
anlamına gelmez. Bu konuyu da, dağılmamak maksadıyla erteliyorum.

*Farklı tefsirlerin rolü nedir?* sorusundan birinci kasıt, *hangisi
Hakikat'e ulaştırır?* sorusu olmalıdır. *Kur'an'ın belli bir ayetinin şu
şekilde tefsir edersek mi Hakikat'e ulaşırız, yoksa bu şekilde tefsir
edersek mi?*

Bu sorunun cevabını verebilecek kişinin, Hakikat'e ulaşmış olması
gerekir. Böyle bir iddianın anlamsız olduğunu söylemiştik. Eğer
*Hakikat* varsa ve Kur'an'dan anlayıp, fiile döktüğümüz o *Hakikat*'e
ulaştıran bir tefsirse, bunu bileceğiz ve değilse, bunu yine bileceğiz.
Ancak bu dünyada, yani Hakikat'le buluşmuş olsak da, onu ifade etmemizin
mümkün olmadığı yerde, bunu *bilmemiz* mümkün değil. Çünkü bilgi, bir
*kendine ifade etme* olarak, bahsi geçen *ayrılık* meselesinden bizar.
Bilgi, kişinin kendine, söz ile veya başka şekilde bir şeyi ifade
etmesiyse, Hakikat böyle bir bilgiyle bilinemez. Bu sebeple, insan
Hakikat'e erişmiş dahi olsa, bunu ifadeye döküp, başkasına sunamaz,
çünkü *dile getirilmiş Hakikat, Hakikat değildir.*

Bununla beraber Hakikat'e erişmiş insanın, söz ve fiilinin, *Hakikat'e
yönlendirici* olduğunu kabul edebiliriz. Sözün doğrudan anlamı Hakikat
olmasa bile, o sözün uygulamasının *Hakikat'e eriştirici* olduğunu
söylemek mümkündür. Bu ikisi birbirinden farklıdır, çünkü ilki sözün
Hakikat'i içerebileceğine kabulü gerektirir, ancak diğeri sözün
Hakikat'i içermesine ihtiyaç duymaz; ancak onun dünyadaki fiil
karşılığının Hakikat'e götüreceğini söyler.

Hakikat'in, Muhammed'e (ﷺ) vahiy yoluyla geldiğine iman ediyoruz. Onun
bir *kul* olarak, Hakikat'i sözle ifade etme konusunda, hepimiz gibi
sınırlara sahip olduğunu söylemek, ona indirilmiş vahyin ve onun
uygulamasının Hakikat'e yaklaştıracağına iman etmemize engel değildir.
Çünkü biz de, onun gibi Hakikat'in üzerimizdeki yüküyle, bizi
imtihanıyla başbaşayız ve bu yolda, ona indirilmiş olanın bize Hakikat
yolunda yardımcı olacağına iman ediyoruz.

Buradan bakınca, peygamberin müslümanlara neden Allah'ın zatı hakkında
tartışmayı men ettiğini anlamak kolaydır.

Peygamber (ﷺ), ömrü boyunca, gerek vahyi, gerek bu vahyi hayatında
uygulamasıyla bize *Sırat-ı Mustakim*'i işaret eden bir tabela bıraktı.
Bu tabela ifadesini Kur'an-ı Kerim'de ve onun sünnetinde buldu. Bu
tabelanın onun zamanında *Hakikat yönünü* işaret ettiğine iman ediyoruz.
Bununla beraber bugün, aradan geçen zamanın, çatallanan yolların, yeni
ortaya çıkmış engebelerin, şeytanın yeni oyunlarının, türlü çeşit
çekişmenin uzun zaman önce görmüş olduğumuz bu tabelayı aynı rahatlıkla
okumamıza engel olduğunu itiraf etmek gerekir.

Durumumuz bin kilometre geride, gitmek istediği şehre dair bir Tabela
gören ancak o zamandan sonra yeni tabela görmemiş ve pek çok kavşak
aşmak zorunda kalmış birinin haline benziyor. Doğru yolda olduğumuza,
hiçbir kavşakta sapmadığımıza inanıyoruz, bununla beraber yeni bir
tabela, yeni bir vahiy, yeni bir peygamber görmedik ve bu zaman zarfında
yol da, çevre de, araçlar da değişti. Önceki bazı kavşaklarda farklı
yollara sapanlar da dahil, herkes kendisinin *en doğru yol*'da olduğunu
söylüyor, velakin onların da, bizim de yeni tabelamız yok. Hatta
bazıları, Kadıyaniler, Bahailer, Mihrîler ve sair bir takım insanlar,
yeni tabelalar bulduklarını ve eski Tabela'nın hükmünün değiştiğini
anlatıyorlar. Dahası aynı yolda olduğumuzu düşündüğümüz pek çok
müslüman, Tabela'nın ne şekilde anlaşılacağı konusunda ihtilafta. Kimisi
bu zaman zarfında edinilmiş bilgi ve yorumun da, Hakikat'e işaret
ettiğini söylüyor ve kimisi elindeki cetvelin Tabela'dan dümdüz bir
çizgiyle bulunduğu noktaya işaret ettiğini ve Tabela'dan başka kaynak
aramanın kötülüğünü anlatıyor.

Hasılı *vahye iman*, meseleyi çözmüş gibi dursa da, derinlere indikçe
sorular artıyor. Müslümanların büyük kısmı, kendi bulunduğu noktayı
*veri* olarak aldığı için ve bulunduğu noktanın diğerleri gibi bir
*tercih* olduğunu unuttuğundan, başkalarını *yanlış yolda* olmakla itham
ediyor.

Bu hatanın büyük kısmı, kendisinden Hz. Peygamber'e ﷺ çizdiği çizginin,
en doğal, en mutlak sırat-ı mustakîm olduğuna iman etmesinden kaynaklı.
Aradaki virajları, engebeleri ve bunların aşılması için gösterilmiş
gayreti unutup, bir de bulunduğu yerin, her şeyden evvel kendi tercihi
olduğunu kaybedince, böyle bir *ben Hakikat'in tarafındayım, o halde
Hakikat benim tarafımda* hali başlıyor.

*Tercih*'ten kastım şu: Müslümanların pek çoğu, burada yapmaya
çalıştığım *tahkik* faaliyetini değil, başkasının sözünü *tasdik*
faaliyetini *din* ve hatta *tefekkür* sayıyor. Bir çok durumda, bir
insanın mevkiinin sözünü doğrulayacağı kabulüyle başlıyor ve bunu,
kendini sorumluluktan kurtarmak için kullanıyor. Mesele ilimde mevki
sahiplerinin doğru söyleyip söylemediği değil, ancak bu insanların
birini diğerine tercih etmenin de, neticede kendin hüküm vermek gibi bir
sorumluluğu olduğu. Bir konuda *falanca alimi taklid etmek*, insanı,
bilmediği konuda ictihad etmenin yanlışlarından koruyabilir ancak
neticede, falanca alimin *taklid etmeye daha layık* olduğu konusunda bir
ictihad yapmış olmayı gerektirir. Yani kısacası, günümüzde, şahsi olarak
bile, ictihadın yükümlülüğünden tamamen kurtulmak mümkün değildir. Kimi
taklit edeceğine kendi karar veren bir insan, bu kararının nefsiyle olan
münasebetini, ictihad eden bir insanın verdiği hükmün nefsiyle olan
münasebetini tahkik etmesi gibi tahkike ihtiyacı vardır. *Falanca hoca
güzel konuşuyor* deyip, onu taklit etmekle, *filanca ayet şöyle diyor*
deyip, *kafasından hüküm vermenin* sorumluluk açısından farkı nedir?
Birincisi sorumluluktan kurtarıyormuş gibi dursa da, ikincisi,
kaynaklara dair cehaletini bilen biri için daha ayrıntılı inceleme ve
tahkik imkanı sunar. Hasılı, *falanca alimi taklit etmek*, her ne kadar
*kendi kafasına göre hüküm vermek*'ten daha faziletli görülse de,
neticede *taklit eden kafa* da kişiye ait olduğuna göre, bunların
sorumluluğu benzerdir.

O sebeple *herkes benim fikrimde, alimimde, mezhebimde birleşsin de
İslam birliği olsun* kafasıyla başlayanın tek becerdiği şey,
halihazırdaki fikirler, alimler, mezhepler manzumesine bir çeşit daha
eklemek olmuştur. Bugün, Internet çağında, farklı fikirlere ulaşmanın
çok kolay olduğu bir zamanda, insanların *bulundukları şehrin müftüsünü
taklit* olarak özetlenebilecek dinî usûlü terk edecekleri bellidir.
Önceden, enformasyon imkanı yokken, insanların zaten taklitten başka
yolu yoktu; bu onları sorumluluktan kurtarıyordu çünkü bir konu
üzerindeki farklı fikirleri öğrenmek için bu meseleye hayatını vakfetmek
gerekiyordu, ancak bugün aynı ölçüde bir *falancayı dinleyip
sorumluluktan kaçma* imkanı yok, bilmediğimiz konuda kimi
dinleyeceğimize de, hükümlerin ve naklin sıhhatini araştırır gibi
araştırmak durumundayız.

Buradan nereye gidiyorum? Bu çeşitliliğin rahmet olduğunu biliyoruz.
Rahmet olması, bu ihtilafların arasında, Hakikat'e en yakın olanın baki
kalacağına ve halis bir kalple Allah'a yönelenin bu ihtilafların
arasında boğulmayacağına işaret olmalıdır. İnsanların kendilerine *ben
bunu neden yapıyorum, buna neden inanıyorum?* diye sorması tefekkür ise,
ihtilaf tefekkür imkanını mukayese yoluyla artırdığı için de rahmettir.
Filanın ve falanın söylediklerinin neden *daha doğru* veya *daha yanlış*
olabileceğini görmeye çalışmak, tefekkürün derinliğindendir. Bunun için
de birbirinin dinleyebilen ve kendi sözünün, işte o, sadece kendi sözü
olduğunu ve Allah'ın indirdiğine kıyasla, sözün sahibinin ilim ve
tefekkür derinliği ölçüsünde *sadece bir tefsir* olduğunun farkında olan
insanlara muhtacız.

İnsanlar arasındaki üstünlük sadece takvada olduğu gibi, tefsirin
üstünlüğü de Hakikat'e yöneltmesi olmalıdır. Ve nasıl ki takva, ihlas
gibi zahiren belli olmayan bir unsur içerirse, tefsirin Hakikat'e
yakınlığını da zahiren ölçemeyiz. Bununla beraber, Allah'ın *Hakikat'in
tarafında olmayı* isteyene hidayet edeceğine inanırız.

Müslümanların bugün imrenilecek halde olmadığının herhalde herkes
farkında. Bu mesele çokları için, bir *dünyevi gelişmişlik* ve maddiyat
meselesi. Ancak bizim asıl *geriliğimiz*, böyle bir dünyevî ölçüyle
değil, müslümanlar arasındaki samimiyet ve güvenin mertebesiyle alakalı.
Hayatını, ahlakını, duruşunu İslam'dan almayan ve Allah'tan başka her
tür mevki ve güce, bilhassa kendi dar çevresinin himayesine ve
menfaatperestliğine boyun eğmeye hazır bir ümmet var. Belki ikiyüz
yıldır, bu halimizin devasını arıyoruz.

Devanın ihtilafın neticesinden doğacağını düşünmek herhalde makul.
Dünyevî arızaların, müslümanlar arasındaki yozlaşmayı bertaraf edecek
bir anlayıştan doğacağını umuyoruz. Bu anlayışın, *önce müslümanların
dünyevî gelişmesi* gibi bir anlayış olmadığını söyleyebiliz. Ancak
sırtını dünyaya döndüğünü iddia edip, bir yandan sadece kalbi değil, tüm
hücreleriyle dünyanın hayalini kuran bir anlayış olmadığını da eklemek
lazım, çünkü bu ikisi, aynı hastalığın iki ayrı semptomunu sadece
yüzeyde tedavi etmeye çalışan anlayışlar. Ancak tabii, hangi anlayışın
bizi bulunduğumuz bataklıktan çıkaracağını bildiğimi iddia edemem. Belki
bunlardan biri de olabilir, o konuda da zihnimizi açık tutmak da lazım
velakin *dünyadan vazgeçelim* de, *önce dünyayı ele geçirelim* de
kurtarıcı gibi durmuyor.

*Dünyadan vazgeçelim* kurtarıcı değil, çünkü eğer böyle bir vesileyle
Hakikat'e vasıl olunsaydı, Peygamber (ﷺ) de herhalde olurdu ve
değişmesinin pek zor olduğunu bildiğimiz insana *şöyle yapın, böyle
yapın* demek yerine, *kalbinizin götürdüğü yere gidin* deyip, meseleyi
*tatlıya bağlardı.*

*Dünyadan vazgeçelim*, aslında *dünyanın sorunlarına çözüm bulmak
yerine, kafa konforumuzu, bildiğimizi düşündüğümüz şeyleri tekrar ederek
koruyalım* demek. Müslümanların dünyaya açıldıklarında karşılacakları
envai çeşit dertten uzak durmak için uydurdukları ve *dertten uzak
durmayı*, *çözmek* olarak değil, *yokmuş gibi yapmak* olarak anlayan bir
anlayış. Müslümanlara dünyanın ve orada yaşayan bir insan olmanın
çeşitli dertler getirdiğini ve bunları çözmede kendilerine sorumluluk
düştüğünü anlatmak yerine, bunları gizlemek veya işine geldiği şekilde
anlamak demek.

*Dünyayı ele geçirince müslümanlar da düzelir* ise başka bir mesele.
Dünyayı ele geçirmek için, her tür işgüzarlığı yapmaya, *müslümanlığı*
sadece bir cemaat, sadece belli bir insan grubunun özelliği gibi alıp,
bunların dünyevi gelişmesinin *İslam'a hizmet* olduğunu, müslümanlar
daha zengin olduğunda, onların *daha müslüman* olacağını iddia eden bir
anlayış. Bunun da, meselenin sadece dünyevilik olmadığını ve
müslümanların sadece dünyevi refah peşindeki sosyolojik bir grup
olmadığını anlamaları iyi olurdu.

Hasılı bunlar gibi, hemen her noktada farklı görüşlerin olduğu, *İslam*
ve *müslüman* kavramlarının bile farklı anlaşıldığı bir zeminde,
Allah'ın üzerimizdeki rahmetinden başka yol göstericinin olmadığı
kanaatindeyim. Ancak bu, inananlar için zaten böyleydi, yani Allah'ın
inayeti dışında bize doğru yolu gösterecek bir vesilemiz yoktu ve bugün
de yok.

Bu manada, akıbetin Hakikat'e en yakın yaşayanın, *muttakilerin*
olacağına ermek zor değil. Müslümanlar şunu söyleyebilmeli: *Biz
Hakikat'e yakınsak, baki kalacak olan biziz ve bizden başkalarıysa, baki
kalacak olan onlardır.* Burada *bizden başkaları*, müslümanların
arasındaki diğer mezhepler olabilir, hatta adı bir insan grubu olarak
*müslüman* olmasa bile *Allah'a teslim olmayı* kendine hayat tarzı
olarak seçmiş insanlar da olabilir. Bu konuda uzun tartışmalar yapmak
yerine *Hakikat'e göre ben nerede olabilirim?* diye sormak herhalde daha
uygundur, çünkü insanın mensubu bulunduğu fırkanın kurtuluşundan emin
olması kurtuluştan uzaklaştıran bir tavırdır.
