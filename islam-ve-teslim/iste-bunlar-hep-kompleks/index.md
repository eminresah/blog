========================
İşte bunlar hep kompleks
========================

:date: 2014-11-23 02:18:14 +0200

.. :Author: Emin Reşah

Yeterince *Batıcı* olduğunda *Batılı* da olacağını zannetmek, memleketin
en yaygın gafletlerinden. En yaygın ve en derin.

Böyle bir düşünceye, daha doğrusu hisse kapıldığım zamanları
hatırlıyorum. İnsan doğuya ilişkin ne görüyorsa küçümsemeye hazır, ne
kadar işe yaramaz bir millet olduğumuzu her an gösterecek işaret
parmaklarıyla görüyor her yeri.

Kabalama *Beyaz Türk* denen insanın bariz vasfı bu kompleks. Bize ait ne
varsa, en iyi ihtimalle Afrika'ya gitmiş seyyah tarzı bir ilgiyle, kötü
ihtimalle de olanca şirretliğiyle bakması bu yüzden. İçkinin sadece
keyif veren bir nesne değil, bir *batılılık nişanesi* olması, başını
örtmenin bu kadar rahatsız edici olması, Başbakan'ın doğulu hallerinin
bu derece gıcık bulunması bu yüzden.

*Bende var mı?* diye soruyorsanız, şöyle yapalım: Şehrinizde sokağa
işeyen bir adam gördüğünüzde ne hissedersiniz? Paris'te sokağa işeyen
bir adam gördüğünüzde ne hissedersiniz? Bu ikisi her yönden aynıysa,
kompleks yoktur ama bu soruya *aynı* cevabını veren, kendim de dahil pek
kimse tanımıyorum. Ya şehrindeki adama bakıp, Türklerin barbarlığı adına
utanıyorsundur, ya Paris'teki adama bakıp *bunların ataları da zaten
böyleydi, temizlik nedir bilmez bunlar* diyorsundur veya bunlara benzer
bir fark vardır. Sadece sokağa işeyen adam görmek ne kadar zor.

Bu kompleks sebepsiz değil. Son üçyüz yılını yenilmek ve *geride
kalmakla* geçirmiş bir medeniyetin evladı olmanın getirdiği başka dışa
vurumlar da var. Her ağzını açtığında *üç kıtada bilmemkaç milyon
kilometrekareyi yönetmiş Osmanlı* edebiyatı yapan da aynı yenilmişlikle
yanıyor, sabah akşam *İslam aslında çok güzel dindir, sizin bildiğiniz
gibi değil* diyen de, *Türküm ama sizin kültürünüzü dibine kadar içtim*
diyen mesela başörtülü de, *Goethe aslında müslümanmış, şöyle namaz
kılmış, böyle divan yazmış* diye kendini paralayan da, kendi yazdığından
bir şey anladığı şüpheli Batılı *mütefekkirleri* yere göğe sığdıramayan
entel de...

Hepimizde bir yaranma gayreti, *vallahi biz bu hale düşecek insanlar
değildik*.

Saik halis olabilir velakin işe yaradığından kuşkuluyum. *Batıcı*
olanlar, *bizi* ne kadar aşağılasalar da *Batılı* hale gelecek değil,
bir Batılı için en fazla *benim Türk arkadaşlarım var, görsen hepsi
bizim gibi* mertebesine çıkabilir. Dahası için ismi, cismi ve tüm
vasıflarıyla Batılı olması gerekir ve bu da ancak orada yaşayıp, *Türk
asıllı Batılı* hale gelmekle olur ve o da *Türk* değildir zaten. (Mehmet
Öz, mesela, Türk mü gerçekten veya çocukları Türk mü olacak?)

Diğer tezahürler de benzer. *Osmanlı şöyle medeniydi, böyle kuvvetliydi,
Patrik Latin külahı göreceğime, Türk sarığı dedi* diyerek bugün hiçbir
Batılıyı, Türklerin *medeni millet* olduğuna ikna edemezsiniz. Kibarları
*o beşyüz sene önceydi* der. Kibar olmayanları daha yeni *Kelle Kulesi*
gibi *güzel* örnekler verir.

*İslam şöyle değil, böyleciler* ve *Müslümanım ama kültür bendeciler*
de, eh, benzer. *Apolocetik* hemen hiçbir zaman işe yarayan bir yöntem
değil, bilakis çok zavallı gelir bana. *Savunmak zorunda kalmak* bu
konuda yenilmeyi kabul etmektir. Demiş ya kadın, *güçlü olmak, leydi
olmak gibidir, öyle olduğunu söylüyorsan değilsindir* diye. Haklı olmak,
doğru olmak, güzel olmak da böyle, *İslam öyle değil, böyleci* veya
*Müslümanım ama kültür bendeci* olunca, zaten İslam'ın savunulması
gereken bir eksiklik veya *kültürle* boyanması gereken tatsız bir şey
olduğunu kabul ediyorsun. Söylediklerin de, lafzen tersi olsa da bu
düşünceyi tahkim ediyor.

Bu komplekslerin sebeplerini inkar ettiğim sanılmasın. Bunlar haklı
kompleksler, sebebi de öyle böyle değil, iflahımız kesilinceye kadar
mağlubiyet. Medeniyet olarak öyle bir yenildik ki, yenildiğimizi itiraf
edecek kadar bile mecalimiz kalmadı. Onun için böyle uyduruktan Batılı,
saftirikten Osmanlı, pimpirikten Müslüman takılıp, yaramızı çaktırmamaya
çalışıyoruz.

Emmâ yara derin, sızlıyor, sızladıkça hopluyoruz. Bu memleketteki bütün
siyasi kavgaların sathi göründüğü halde bu kadar derin olması da bundan.
Biri yarayı Atatürk'le, diğeri Osmanlı'yla, öbürü İslam'la unutmaya
çalışıyor ve bunun için bütün kavgalar irrasyonel it dalaşına dönüyor
bir anda. Rasyonelliğimiz bile bu irrasyonel yenilmişlik hissini
uzaklaştırmaya dayalı. Kalkınmayı, büyük havaalanları yapmayı, tank,
top, araba vs. yapmayı bile temelde bize bu yenilmişliği unutturacağı
için istiyoruz. Demokrasiyi, liberalliği taklit ettiğimizi çaktırmadan
taklit etmek için. İçki hakkındaki bir düzenleme bu yaraya dokunduğu
için hoplatıyor, Nişanyan'ın yazdıkları bu yaraya dokununca
zıplıyoruz. [1]_

*Aşağılık kompleksi insanları motive eden en önemli saiklerden biridir*
diye okumuştum bir yerlerde. Kavga gürültünün bu kadar fazla olması da
bundan ama bir yandan da kendimizi Batı'ya isbat edeceğiz diye kıçımızı
yırtarak da olsa gelişiyoruz. *Batı'da şu var* deyince akan suları
durdurup baraj yapıyoruz ama *bu gerçekten yapmamız gereken şey mi?*
diye sormuyoruz. Bu ülkenin taklitten öte bir siyasi/ekonomik fikrinin
olmayışı da bundan. Batı'yla fikren veya cismen yeni bir hesaplaşma
anlamına gelecek ihtimaller bizi korkutuyor, yara derin, yeniden açmaya
mecalimiz yok.

Batı kendi kendine tükenmeden bizim bu yarayı iyileştirmemiz herhalde
imkansız. Onun için Batıcılık oynayarak veya dev aynasının karşısına
geçip tatlı tatlı saçmalayarak idare ediyoruz.

Yapabileceğimin en fazla *Osmanlı bir Doğu Akdeniz devletiydi,
Akdeniz'den çıkıp, Amerika'yı kolonize etmesi imkansızdı, hem bizdeki
kölelik plantasyon inşaasına izin vermezdi ve Batı Hindistan Şirketi
gibi bir teşkilatı kurmamız bundan dolayı zordu, faiz yasak olduğundan
finans ve kapital birikimi de sınırlı olurdu* şeklinde çeşitli
açıklamalarla yarayı biraz olsun pansuman etmek olduğuna inanıyorum.

Yaşadıkça insanları affediyorum, mağlup ecdad da dahil velakin affın
mağlubiyete bir faydası yok. *Hayata yanlış yerde başlamışım* demek
kimsenin yerini değiştirmiyor.

Footnotes
=========

.. [1]
   Bana Nişanyan'ın bu ülkedeki *iyi* lügatçilerden biri olması, İslam
   hakkında yazdıklarından fazla dokunuyor. Kompleks bende böyle tezahür
   etmiş. İslam'la ilgili komplekslerim sanırım o derece derin değil.
