=============
Bilgi ve İman
=============

:date: 2014-11-23 02:18:14 +0200

.. :Date:   12650

Öğrendiği insanın imanını yaralayacaksa öğrenmese daha mı iyi?

Bilgi konusunda iki temel yaklaşım var: Birincisi *bilgi güçtür* diyor,
ikincisi *bilgi yüktür.* Zamanımız birincisinin çok revaçta olduğu,
herkesin her şeyi bilmek istediği bir zaman. Ancak her bilginin güç
olmadığını da yavaş yavaş anlamaya başladık. *Lüzumsuz bilgi* diye bir
şey gerçekten var ve hayatlarımızı kuşatıp, bizi ağıyla bağlamaması için
Allah'a sığınmak gerekiyor.

Velakin soru baki. İnsanlara öğrettikleriniz, onların imanlarını
yaralayacak, şüpheye düşürecekse, hala anlatmalı mısınız?

Buna *herkes için* cevap bulmak beni zorluyor. Normal şartlar altında,
kafasının çalıştığını düşündüğüm biri için *evet* derim, /sonunda o
meselenin çözümünü de sununca, daha kuvvetli bir imana sahip olacaktır./
Ancak herkesin *kafasının çalıştığından* artık emin değilim. İnsanların
pek çoğu, tahmin ettiğimden fazlası, bildiğin düz aptal ve bu insanların
neyi ne kadar anlayacaklarından hiç emin olamıyorum.

İlk akla gelen örnek, misal: Evrim teorisi lehinde bir söz söyleyecek
oldun. Kafası çalışan insana, neticede bunun Fizik kanunları gibi,
Allah'ın halk etmesindeki araçlardan biri olduğunu anlatabilirsin. Evrim
var veya yok, ancak bunu anlama ve anlatma imkanın var. Ancak adamın
bunu anlayacak hali yoksa ve ağzımdan çıkandan anladığıyla *evrim varsa,
Tanrı'ya gerek yok* diyecekse mesela, ne yapmak lazım?

Bu sorunla hemen her gün karşılaşıyorum. Her gün belki abartmak gibi
gelecek ama yazı yazarken, mesela, dini konulara girmek istemeyişimin
sebebi bu. Ortalıkta İslam adına anlatılan pek çok şeye inanma ihtiyacı
duymuyorum, bunların insanları daha iyi yaptığını da sanmıyorum. Adama
*ölünün arkasından Sakarya İstiklal Marşı okumakla, Mevlid-i Şerif
okumak arasında ne fark var?* desem, ne olur mesela? İnsanların ibadet
aşkıyla yaptıkların faaliyetten dolayı sevap kazandığınıa inanıyorum,
İstiklal Marşı'nı da ibadet niyetine okuyanlar vardır herhalde. Velakin
böyle sorular sorup da insanların kafasını karıştırmak ne kadar doğru?

İnsanları hakikatle tanıştıracağım diye, hayatlarına daha fazla yük
eklemek, daha fazla şüphe eklemek ne kadar doğru?

Bu soruya bu zamana kadar *hemen hiçbir zaman doğru değil* diye cevap
verdim. Normal hayatımda kimsenin saçmalamasına karışmıyor olmamın
sebebi de bu. Evin yanındaki türbede yatan Osmanlı generaline gelip,
yardım isteyen oluyordur herhalde. Gelenlere *bu adamın size yardım
edeceği yok, yardım edecek olsa kendine ederdi* demiyorum. Bu insanların
oraya gelip dua etmeleri sokakta avanak avanak gezmelerinden daha iyi.

Mamafih bir yerden sonra sıkılmaya başlıyor insan. Ne söylesen birinin
*iyiliğine* çarpma ihttimali var. Diğer dinlere de sözüm yoktur mesela,
adam *İsa Mesih aşkına* bir takım iyiliklerde bulunuyor. Ya *yaptığın iş
batıl* desen, hani olmaz ya, adam da ikna olsa ve bu iyilikleri yapmayı
bıraksa, daha mı iyi olacak?

Belki daha iyi olacak. Belki derdini anlayacak. Belki brtürbe gezmek
yerine, oturup gerçek dualar etmeye çalışacak.
