=========
Rey Ağacı
=========

:date: 2014-11-23 03:41:51 +0200

.. :Author: Emin Reşah
.. :Date:   12840

Büyük bir ağaç. Binbeşyüz yıllık. Dalları geniş. Yaprakları çok. Hala
yeşil. Etrafı yangın yeri olsa da yeşil. Kuruyacağını iddia edenler çok
olmuş ancak kurutamamışlar.

Bu ağacın yapraklarının bazısı, ağacın doğru yerde olmadığını, başka bir
muhite taşımak gerektiğini, en azından kimi dallarının kurumayı
*hakettiğini* söylüyor.

Dalları arasında çekişmeler olmuş. Kimi dallarını erkenden budamışlar.
Kimini melikler budamış, kimi de yaprak açamadığı için veya diğer
dalların gölgesinde kaldığı için güdük kalmış.

Şimdilerde, yaprakların kuruyacağı endişesi var. Kimisi yaprakların
sıhhatinin iyi olmadığını, çokluğunun aldatmaması gerektiğini, çoğunun
batıdan gelen bir bit cinsince hastalandığını söylüyor. Kimisi
yaprakların kısa sürede döküleceğinden bahsediyor.

Bu ağacı yerinden oynatmak gerektiğini konuşanlar da var. Artık güneş
alamadığını söyleyenler.

Ağaçtan memnun olmayanlar da yaprak neticede. Kimisi bu ağacı
değiştirmek uğruna kendini köklerine doğru bırakıyor. Ağaçtan
ayrıldığında, sanki ona faydası olacakmış gibi. Belki aralarında *yeni
bir ağaç* umudu olanları da var. Bilemiyoruz.

--------------

Fıkıhtaki re'y meselesi hakkında okurken aklıma geldi bu ağaç. Ağacın
dalları arasındaki ihtilafları düşündüm. Bunların çoğu üzerinde durmaya
değmeyecek cinsten, *doğrusu olmayan, ancak belirlenmesi gereken*
cinsten hükümler.

Yenilenmek istiyoruz ancak nasıl? İnsanlar *ağacı yeniden dikme*
hevesinde. Ağacın ancak Cebrail tarafından dikilebileceğinden habersiz
görünüyorlar.

Bazısı bazı dalları kurutmak hevesinde. Bunların *gerçek ağacı temsil
etmediğini* iddia ediyorlar.

Bazısı bu dalları kurutmak da değil, budayıp atmak hevesinde. Onlarla
aynı ağaçta bulunmaktan utanıyor olmalı.

Bazısı ağacın çok yaşlandığını, gençleştirilmesi gerektiğini söylüyor.
Nasıl? Yaşlı bir ağacı nasıl gençleştirebilirsin?

Bir yaprağın ağacı kesmesi mümkün olmadığına göre, ağacı budayıp,
yeniden başlamaktan bahsedenlerin kafası nasıl çalışıyor?

Bir yaprağın olabileceği, o da ancak çok iyi bir yaprak olursa, bir
dalın tomurcuğu olmak. Belki kendisinden bir filiz doğar ve belki o
filiz diğer tüm dallardan daha yeşil olur ve belki ağaç o filiz
sayesinde daha büyür. Ancak hiçbir yaprağın elinde, o ağacın diğer
dallarını bertaraf etme imkanı yok.

Herkesin ağacın henüz bir fidan olduğu zamanları hatırlatıp, bunun
yeniden mümkün olduğunu söylüyor. Henüz üçyüz yaprağı olan zamanları
anıp, bir milyar yapraklı günlerde de o kadar dinamik olmaktan
bahsediyor. Hayır. Büyüyen ağaçlar o kadar hızlı boy atamaz. Her tarafa
doğru genişler, dalların kimi doğuya, kimi batıya, kimi güneye, kimi
kuzeye doğru uzar.

Yaprakların pek çoğu ağacı güneşin mi, Allah'ın rahmetinin mi
büyüttüğünü bilmiyor. Eğer birincisi ise, maslahat ve re'y kolay.
İnsanları günün şartlarına uygun, *ekonomi insanı* haline getirir ve
güneşten daha çok nasiplenmelerini sağlarız. İkincisi ise, ağacın
yeşilliği güneşe değil, belki güneş ağacın yeşilliğine bağlı.

Tanrımız güneş mi, güneşin tanrısı mı, bileceğiz.
