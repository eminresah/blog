=============
Negatif Tanrı
=============

:date: 2014-11-23 02:18:14 +0200

.. :Author: Emin Reşah
.. :Date:   12620

Negatif teoloji, tanrının *ne olduğunu* değil, *ne olmadığını* anlatmak.
İnsanın *tanrının ne olduğunu* bilemeyeceği veya aktaramayacağı kabulüne
dayanıyor.

Sırf negatif teolojiyle bir yere gitmek pek mümkün olmadığından
herhalde, bir nev'i ilk basamaktır. Hemen her zaman ne olmadığıyla
başlayıp, ne olduğuna kıvrılır düşünce.

Aslında tanrının ne olmadığını anlatmanın daha kolay ve muhtemelen kesin
bir yolu var: Susmak. Ancak susmanın tersi de susmak olduğu ve susmaya
nazaran bütün konuşmalar yalan olduğu için, buradan da ilerleme
sağlanamıyor.

Dilin taşıyamadığı konularda konuşmanın, hemen hiçbir zaman insanı *daha
iyi* yapmadığına kanaat ettim. Bu konularla ilgili tecrübesi olan
kimselerin tercihi susmak olsa gerek. *Öyle değil, böyle değil* desen
de, zaten kimse anlamayacak ve konuşup durmanın, insanlara kendi
reklamını yapmaktan bir farkı yok.

Dinle felsefenin arasındaki en önemli mesafe bu gibi. Din hakikati
anlatmayı tercih ettiği insanlardan önce bir *yetişme* bekliyor ve bizim
bitmez tükenmez gördüğümüz kurallar bunun için. Felsefe ise, kimsenin ne
anladığını umursamadan laf üretiyor. Din bazı konularda konuşmayı,
tartışmayı sevmiyor; çünkü bunların konuşulabilecek, tartışılabilecek
meseleler olduğunu söylemek konuyu ucuzlatıyor ancak felsefe her şeyi
konuşarak, ifade ederek çözme telaşında.

Negatif teoloji o sebeple dinden çok felsefeye yakın görünüyor bana. Bu
kötü değil, eksik. Eksiklik sözlerin içeriğinin yanlışlığından
kaynaklanmıyor, yani tanrının ne olmadığını anlatırken doğru söylüyor;
ancak ne olmadığını bilmek kimseyi daha iyi bir insan yapmıyor.

En fazla, o da eğer kafası çalışıyorsa, insanı yanlış tanrılara
tapmaktan kurtarır. *Tanrı insan değil* dediğimizde, mesela, tanrılaşmış
insanlardan uzak durabiliriz, belki.

Bununla beraber, *nasıl yaşamalı* sorusuna tanrıyı dahil etmek
istediğimizde, negatif teolojinin bize pek bir faydası olmadığını
görüyoruz. Ne olmadığını bilmek bizi ona yaklaştırmıyor.
