===================
Gizli ve Açık Mut'a
===================

:date: 2014-11-23 02:18:14 +0200

.. :Date:   12663

Seneler evvel bir gazetede, Alman kadın bir parlamenterin evliliklerin 7
yılla sınırlanmasına dair bir teklifini okumuştum. İki evlilik arası,
işin teorisiyle fazla meşgul olduğum zamanlardı. Mantıklı gelmişti.
Evliliklerin *opt-out* değil, *opt-in* olması, insanların *bitmesi
kesin* bir ilişkiyi kollamak için daha çok gayret etmeleriyle
sonuçlanabilirdi.

Evlendikten sonraki boşvermişlik, yerini *nikahı yenileyebilmek* için
ihtimam göstermeye bırakabilir. Gerçi kimisi de iyice boşverebilir öyle
bir durumda. *Canım nasılsa bitecek* deyip, *hepten bitmiş gibi*
yapabilir.

--------------

Bu girişin sebebi mut'a deyince, insanların aklına hemen *zina* gelmesi.
*Mut'a = Saatlik nikah* demek ya. Bu da, zinaya kılıf bulmaktan başka
bir şey değil.

--------------

Ehl-i Sünnet bu konuda net. Hatta talak mevzuunda, adam karısına *seni
on sene sonra boşayacağım* dese bile, anında boşanmış kabul ediliyor.
Nikahta herhangi bir süre belirlenmesi haram ve nikahın sona ermesiyle
sonuçlanıyor.

Şiilerse bunun Hz. Peygamber'in ﷺ izin verdiği, ancak Hz. Ömer'in
yasakladığı bir uygulama olduğunu ve Ömer'in (tabiri caizse) *haddini
aştığını* söylüyorlar.

Onların *Ömer İran'ı fethederek de haddini aştı* şeklinde, meselenin
*özünü* anlatanları var mı bilmiyorum ama ilk üç halife arasında, en
şiddetle karşı çıktıkları Hz. Ömer olduğu için, onun *yapma* dediğini
yapmak herhalde daha bir önem arzediyordur. (Pek Şii tanımam ama uzaktan
gözlediğim ve Esed'in sanırım *Mekke'ye Giden Yol* kitabındaki
gözlemleri bu yöndeydi.)

--------------

Velakin bütün bu tartışmada, en tuhaf karşıladığım taraf şu: *Nikah*
denen şeyin, süresi olsun veya olmasın *ilan edilmesi* diye bir şart
vardır. Buradaki asıl arıza, *gizli dost edinmeyin* diyen ayet hükmüne
aykırı olarak, saatlik, yıllık veya asırlık *gizli nikah* yapmak.
Mut'anın zina kılıfı olarak kullanılmasında *süre* kısmı ayrıntı, çünkü
nikah gizli olduğunda, süresi olmasa da pek nikaha benzeyen bir şey
olmuyor. Hasılı eğer süre tahdidi nikahı bozuyorsa, gizliliğin hayli
hayli bozması lazım, değil mi?

--------------

Şimdi, eminim bunun istisnaları, müstesnaları, falanca fakihin hükmü,
filancanın meselesi vardır ancak *saatlik mut'a* denen dertteki asıl
sorunun *saatlik* kısmı değil, bu nikahı kimsenin bilmeyişi olduğunu
düşünmekte haksız mıyım? Bu tabii Sünnilerin işine gelen bir söz değil,
çünkü memleketimizin mut'a gibi bir sorunu yok ama *ilk hanımdan
habersiz ev kiralayıp ikinci hanım oturtma* gibi bir sorun mevcut. *Aman
kimse duymasın* diye bir yandan kıvrım kıvrım kıvranırken, bir yandan da
kendini *evli* saymanın, mut'a'dan daha anormal durduğunu kimse
düşünmüyor mu acaba?

Bütün bu kasetti, pornoydu, dinlemeydi, bilmemneydi işlerinde, mut'ayla
itham edilenlerin asıl *suçu* bunu *gizli* yapmaları değil mi? Velev ki
bu adamlar bunu süreli yaptı ama açık açık da söylediler, memlekette ne
zina, ne nikahsız yaşamak suç olduğuna göre kim bunu mevzu edebilir?
Veyahut bilsek kim kiminle kaç saatlik nikah yapmış, gerçekten bizi
ilgilendirir mi?

Gerçekten, yani, bizi ilgilendirir mi?

Meseleye *gizlilik* tarafından yaklaşmak, (sadece *The Cemaat* değil)
diğer pek çok cemaatin de yarasına dokunmak demek. Memleketimin
erkekleri o kadar erkek ki, *kanun değişsin, çok eşlilik serbest olsun*
diyen kimseyi bulamazsın ama parayı bulanın aklına ilk hanım sayısını
artırmak gelir.

Bunun üzerinde durmaktan özellikle kaçınıp, /teaddud-i zevcatta adil
olmak Türkiye'de mümkün değildir, çünkü sadece biriyle resmen evli
olabilirsin ve diğerlerinin aynı derece hukuki güvencesi olamaz/ diyen
mesela kimseyi görmedim. Zaten bu derece dikkatli olsak, bu halde de
bulunmazdık herhalde.

--------------

Türkiye'de ve İslamı bir hukuk kaynağı görmeyen diğer ülkelerde,
muamelata dair pek çok hükmü uygulamak mümkün değil. Ancak adamın aklına
bunlardan rahatsızlık duymak gelmiyor da, biri kalkıp, *bu zamanda zevce
sayısını artırmak mı olur?* deyince, dinden çıkabiliyorsunuz. Adamın
İslamî bir ülkede yaşamadığını anlaması için mevzuun *oraya* gelmesi
lazım.

Şahsen, naçizane, verilmiş bu ruhsatı inkar etmiyorum ve hukukun buna
izin vermesini de savunuyorum. (Ancak ikinci ve müteakip hanımların ilk
evliliklerini *kuma* olarak yapmalarına, istismar edildiği için itirazım
var. Erkeklerin ikinci ve müteakip eşinin daha önce evlenmemiş olmasını
meselenin künhündeki ruhsata uygun görmüyorum.) Bununla beraber, bugün
Türkiye'de İslam'la ilgili her dert çözülmüş gibi uçkur peşinde koşan
adamların İslam'a ve müslümanlara da pek faydası olduğu kanaatinde
değilim. Zinanın yasak olmadığı, genel hukukun İslam'la alakasının
olmadığı bir ülkede, cari hukukun tanımadığı bir nikahla *evlenmek* ne
kadar hakkaniyetli ve bunun hesabını Allah'a nasıl verirdim bilmem.

----

Şimdilerde moda bu konuda açıklama yapmaya çalışanlara *mut'acı*
yakıştırması yapmak. Onun için de biri gelip sorsa vereceğim cevabı da
yazayım: Naçizane *her duruma uygun* bir fıkıh anlayışım yok, sadece
evlilik konusunda değil, diğer hiçbir konuda yok. Fıkıhtan anladığım
kitaplarda yazan ve fakihlerin söylediğinden çok, *vak'a temelli* bir
hukuk. O sebeple bu konularda kişilerin durumuna bakıp karar vermek
gerekir. *Kör doktor reçetesi* gibi her duruma uyan ezberden hükümlere
itibar edemiyorum.

Nikahta en önemli konu herhalde kadının istismara uğramayışı. Bu
istismarın adı mut'aysa veya *multi* evlilikse, nikah açık seçik değil
de kaçak göçekse, şartlar kadının lehine değil, aleyhineyse; hangi
fakihin ne dediğini pek ciddiye alamıyorum. Arayınca her konuda hile-i
şeriyye bulabiliyoruz, ancak Allah'a hesabını verirken bunların ne
faydası olacak, merak ediyorum.

O sebeple, mut'a, kadının istismara uğrayacağı yerde haramdır. Eğer
(aklıma şu an gelmeyen ve hayli nadirattan olduğunu tahmin ettiğim),
kadının lehine olacağı bir durum varsa, belki, bir ihtimal, kadının,
erkeğin ve konuyla ilgili herkesin bilgisi dahilinde mümkün sayılabilir
ama böyle bir hükmü vermek de benim boyumu aşar.

Ve yine süreli nikah yapmış birine, zina ithamı yapamam, kendilerinin bu
konuyu enine boyuna araştırdığını ve kadının aleyhine olmadığına karar
verdiklerini düşünürüm. Mut'a, tamam, mezhebimizde nikah sayılmıyor
ancak *mezhebimizin hükmü budur* diyerek zina ithamında bulunmak da,
aynen mut'a izni vermek gibi benim boyumu aşar.

--------------

Ben açıkça *nikahsız yaşayan* kadın ve erkeğe de dinen zina ithamında
bulunamam mesela. Zinada *gizlilik* şartı vardır, açık yapılabiliyorsa,
zina ithamı o kadar kolay değildir. Gizli yapılıyorsa da, bunun dört
ayrı şahitle tesbit edilmesi gerek.

Zinanın tesbiti o kadar zor ki, meselenin *vukuundan* ziyade *şuyuu*
olduğunu ve insanların başka şekillerde cinselliğe erişerek evliliğin
getirdiği sorumluluklarını ihmal etmelerinin önüne geçme hikmeti
taşıdığını anlayabiliyoruz. Elbette Allah'a (svt) verilecek hesabının
farkında olanlar için ortaya çıkmayacak zina da, zina iftirası da,
dedikodusu da büyük günah. Bununla beraber insanların kamuyu
ilgilendirmeyen günahlarını araştırıp, onlara şantaj yapmanın da bir
hesabı var. Bu konulardaki *strateji*, zinanın vukuunu gören dört
kişiden biri değilseniz susmak.

--------------

Özetle *mut'a, zinanın kılıfı* diyenlerin, diğer kılıflarına ve kılıfsız
zinaya da aynı dikkati göstermesini beklerim. İnsan, menfaat ve
cinsellik sözkonusu olduğunda hayli *kurnaz*, iyi niyetle va'zedilmiş
kuralları da kendi lehine yontmada çok hünerli. Mut'a da böyle, *gizli
evlilik* de böyle, modern dünyanın getirdiği her tür cinsellik reklamı
ve kolaylığı da böyle.
