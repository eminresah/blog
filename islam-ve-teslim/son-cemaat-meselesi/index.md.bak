===================
Son Cemaat Meselesi
===================

:date: 2014-11-23 02:18:14 +0200

.. :Author: Emin Reşah
.. :Date:   12548

Gecenin bir vakti, uyku tutmayışını kafeinsiz söylediğim kahvenin
baristanın sağırlığına gelmesine bağladım. Bari iki kelam edelim.

Bu son kavga, şahsım için bir *dersane* kavgası değil. Onun ne olacağı o
kadar da önemli değil. Dersane denen zırıltı, kendisine hazırladığına
göre en fazla üniversite kadar değerli olabilir. Üniversitelerin de ne
halde olduğunu aşağı yukarı biliyorum. Eğitim sisteminin geneli de,
*öğrenciler sokakta gezmesin de bari bir şeyler yapıyormuş gibi yapsın*
ilkesiyle işlediği için, ha dersaneli olmuş, ha dersanesiz olmuş çok
mühim değil.

İnsanlar pek çok adete *diğerleri yapıyor* diye katlanır. Herkes
dükkanının camını siliyor diye siler mesela, herkes kravat takıyor diye
takar ve tabii *herkes üniversiteye gidiyor* diye gider, yoksa
üniversiteye gidip de, çıktığında bir mesleğe vakıf olan, mesleğini icra
edebilecek kaç kişi var, bunun oranı nedir, meçhul. Bu oran **onaltı**
senelik eğitime değiyor mu, o zaten meçhul. Bunları tartışan yok. Bu
ülkenin en büyük kaynak israfının çocukların oniki/onaltı senesinin
ekseriyetini *lüzumsuz işgal* olduğuna inanıyorum ama ha dersanelerin
buradaki rolü menfi midir, müsbet midir, kafa yormaya değer görmüyorum.
Onlarla beraber belki biraz daha az kötü oluyordur veya biraz daha fazla
kötü oluyordur ama neticede kötü.

Kısacası dersane kavgasında kendimi taraf hissetmedim. Hükümet sigaraya
zam yapınca veya filan mahalde içilmesine yasak koyunca taraf
hissetmediğim gibi. İsterse hepten yasaklasın, hayatımda hiçbir şey
değişmez. Dersaneler kalkabilirse o çocuklar bahçemde top
oynamayacaklarsa, şahsıma pek büyük mesele olacağını sanmıyorum. Oğlumun
takriben onbeş sene sonra ders çalışmama bahanesi olarak, *dersaneye
gitmem lazım baba* deme ihtimalini de *çalışma o zaman* şeklinde
cevaplamayı planlıyorum. Bana kalsa okula da göndermeyeceğim için
bahanelerini kısa ve net cevaplar verebilirmişim gibi geliyor.

Bununla beraber taraf olduğum bir konu var. Dersane meselesini, nefsine
karşı saldırı olarak gören malum Cemaat. *Sosyal medya* adındaki
fitnegahta ve malum yayın organlarında kötü analojiler ve ucuz ajitasyon
da katarak, dersanelerin neredeyse memleketin ordusuna denk olduğunu
ilan etti. PKK bile, *ordu çekilsin* demek yerine, mesela dersanelerin
kapanmasını istemiş. Vay anasını sayın seyirciler. Meğer adamların derdi
orduyla değil, dersanelerleymiş, biz de onları Kürdistan için savaşıyor
sanıyorduk, meğer dersaneden kaçıyorlarmış, eski adı DKK'ymış zaten,
*Dersaneden Kaçan Kürtler* diye başlamış olay.

He canım, he.

Bir. Hayır, Camia değil, Cemaat.
[[http://www.zaman.com.tr/ekrem-dumanli/cemaat-degil-camia_1247919.html\ ][Ekrem
Dumanlı'nın gözümüzün içine baka baka söylediği, *hiyerarşi yok, onun
için Cemaat diyemeyiz, Camia diyelim* sözünün hilafına]], içindekiler de
dışındakiler de biliyor ki, Katolik Kilisesi'nin yapılanmasına benzer
bir *hiyerarşi* mevcut. Mahalleden, Afrika'nın tamamına kadar *sorumlu
abilerin* olduğu bir hiyerarşi var ve Cemaat derken, tepesinde Gülen'in
olduğu söylenen bu yapıdan bahsediyoruz.

Kendini dev aynasında gören, kurduğu insan devşirme makinasının dünyada
yegane olduğuna inanan ve kulağına fısıldananları ıslak üslubuyla tekrar
etmesini fazla ciddiye alan bir Cemaat. Ben *Hocaefendi*'yi mesela
bakkala gidip, ekmek alacak halde tahayyül edemiyorum ve bu, evet, büyük
bir mesele. Çünkü ne Peygamber ﷺ, ne de ümmetin diğer alimleri, böyle
bir tecrit halinde yaşayıp da, böyle siyaset yapmaya kalkmadılar. Ya
*derviş* olur ve dünya işlerini gerçekten terkeder, bir yerlere adam
yerleştirmeyi, bir takım adamları görevinden almayı, diğer müslümanlar
için canını ortaya koymuş şühedanın arkasından *onlar da İsrail'den izin
alsaydı* gibi terbiyesizce laflar etmeyi bırakırsın. Veyahut, oturur,
siyaset yapıyorsan, adam gibi yapar, rakibini Karun, mensubunu sahabe
göstermeye kalkmaz ve gerçek dertlere, gerçek çözümler üretmeyi
hedeflersin.

*Her zaman temiz kalayım ama benim dediğim olsun* kafasıyla, işte
sonunda *dersaneyi kapatmak Cemaat'e zarar verecekse, tamam* durumuna
geldik. Çünkü neticede halkı memnun edip, oy toplamak mecburiyetinde,
bunun için hiç de gönüllü olmayan bir bürokrasi cihazını çalıştırmak
zorunda bir hükümete, işler iyi gidince *bizim sayemizde*, işler kötü
gidince *bak duamı kesince böyle oldu* diye yaklaşarak, en sinsi
şekliyle siyaset yapmanın da insanlarda uyandıracağı duygular var.
*Siyasetsizlik yapıyormuş gibi yapmanın* da bir siyaset olduğunu, belki
hocalarını hiçbir makama sığdıramayan Cemaat ehli idrak etmek istemiyor
ama kusura bakmayın, buna *siyasi parazitlik* denir.

Cemaat dünyayı şekillendiren meselelerde slogandan öte müstakil görüş
üretmek yerine, her döneme uygun ıslak ve yuvarlak lafların cemaati.
Elbette, *şahsi hükümler* konusunda çok net, beş vakit namaza, on vakit
daha eklemenin sevabını kimse tartışamaz ancak konu ne zaman, daha da
net olunması gereken *şer'i hükümler* kısmına gelse, bir duralama, bir
*İslam'ın imajı*, bir *diyalog*, bir hoşgörü. Neden?

Cevap olarak *tedricilik* diyorlar. Eh, peki, *biz hazır değiliz*
diyorsunuz, olabilir ama canı ve malıyla cihad edebileceğini söyleyen
diğer müslümanlara *İslam'ın imajı* bahanesinden *terörist* iftirası
atmaya hazırsınız. Kendi fikrince, iyi kötü bir takım işleri siyaset
yoluyla yapmaya çalışanlara akıl öğretmeye ve onlardan ödün istemeye
hazırsınız. Bir takım ekonomik kuruluşlar kurup, onlar için *cennet
karşılığı* ucuza adam çalıştırmaya hazırsınız. Devletin çeşitli
birimlerine *abi* yerleştirip, kümelenmeye ve bunlar vasıtasıyla güç
edinmeye hazırsınız. Velakin ne istediğinizi, dünyayı nasıl gördüğünüzü,
dostunuzun düşmanınızın kim olduğunu vazıhen ilan etmeye hazır
değilsiniz.

İnsanlar, elbette, üstlerine düşen her şeyi yapamayabilir, bu satırları
yazan da bütün vazifelerini hakkıyla yerine getirdiğini iddia edemez
velakin eline hakkı savunmak için silah almak zorunda kalmış adama
iftira atacak veya bir müslümanın hali Batılının hoşuna gitmeyecek
korkusuyla ezilip büzülecek kadar da *pusulasız* değildir.

Bu zamanın imtihanı belki bu.

Eskiden kendisi hakkında daha müsbet fikirlerim vardı. İstemediği halde,
ehven-i şer diyerek cemaatçilik yapmak *zorunda* olduğuna inanırdım.
Artık ya akli melekelerinin zayıfladığına ve söylediği sözlerin ne
anlama geldiğini idrak edecek halde olmadığına, veyahut kendini rolüne
fazla kaptırdığına inanıyorum. Rol de, malum, *her şeyi bilen hoca*
rolü.

Rol, çünkü, adamcağızın mesela Schopenhauer'i okuyup anladığına bir tek
Schopenhauer okumamışlar inanıyor. Böyle bir *ben onu da bilirim, bunu
da bilirim* hali, tabii ki, insanda hayranlık, ürperti, ihtiram ve
birazcık da istihza uyandırıyor. Derin nezleli sesiyle anlattığı
hikayelerin kahramanı olmamak mümkün değil. Bir de etrafında oluşmuş
hürmet halesi, eminim içeride kendisi hakkında anlatılan *uzlet* ve
*kanaat* hikayelerinin ve keramet atıflarının etkisiyle büyüyor da
büyüyor.

Bir de ajitasyon. Allah'ım, ajitasyon. İnsana devamlı bir suçluluk
serumu. *Afrika'nın çöllerinde, Asya'nın ayazında İslam'ı anlatan Hizmet
erleri* diye başlayınca, insan gidemeyeşinden utanıyor. Devamlı bir
*onlar orada İslam'ı anlatıyor, sen burada çayın şekeriyle uğraşıyorsun*
hali. Hadi kalk da iki laf et, kolaysa.

Bir insanın uzlet içinde yaşaması, söylediklerinin, fikrinin, kanaatinin
doğru olduğunu göstermez. Bir insanın fedakarlık yapması, faaliyetlerini
otomatikman doğru kılmaz. Uzlet içinde yaşamak bir insanı doğru
yapıyorsa, İslam'ın dışında da hayli uzlet içinde yaşayan, dünyanın dört
bir yanına kendi dinini, fikrini, mezhebini yaymaya çalışan insanlar
var, onlara ne diyeceğiz? Adam Amazon ormanlarının dibine kadar gidip,
Piraha kabilesine senelerce tek başına misyonerlik yapıyor, sonra da
onların hayatının daha iyi olduğuna kanaat edip Ateist oluyor. O adam da
mı çok mübarek? Veyahut yeryüzünde bir lokma ve yarım metre donla
dolaşan adamların söyledikleri de mi otomatikman doğru? Yeryüzünde
eminin *Hocaefendi'den* daha az eşya ile yaşayan birileri vardır, onlar
daha mı mübarek olmuş oluyor?

Bunlar doğru mukayeseler değil. Evet, bir insanın müsrif yaşamasını bu
konularda aleyhine delil yapabilirsiniz ama fakirane yaşaması lehine
delil olmaz. Bir insanın *yapması gereken* fedakarlığı yapmayışını,
mesela vermesi gereken zekatı vermeyişini aleyhine sayabilirsiniz ama
*fedakarlık yaptı, vermesi gerekmediği halde sadaka dağıttı, gitmesi
gerekmediği halde Afrika'nın çöllerine gitti* diye o adamın yaptığı her
şey makbul sayılacak değil. Naçizane, Allah'ın adil olduğuna, rahmetinin
gazabını geçtiğine inandığım için fedakarlık yapanın da mükafatını
göreceğine iman ediyorum ama bunun bir propaganda vesilesi yapılmasına,
hamdolsun, karnım tok.

Ha, diyecek ki, *madem böyle bir ölçü yok, doğruyu yanlıştan nasıl
ayıracağız?* Bunun nihai ayrımını tabii biz yapamayız, neticede doğru
bildiğimiz yanlış, yanlış bildiğimiz doğru olabilir. Bununla beraber
Cemaat'in bize, üzerinde konuşulacak, anlaşılacak bir fikir üretmediği
halde, demokrasicilik, barış, hoşgörü, kardeşlik, Batı'yı ürkütmemek
gibi *uysallaştırıcı* telkinlerde bulunduğuna şahidiz. Bunlar bizatihi
yanlış değil, bir müslüman, *İsrail'in Araplardan daha muteber bir dost*
olduğuna da inanabilir veya *kazanamayacağı savaşa başlamamak* gibi bir
strateji takip ediyor olabilir ancak bu uysallaştırıcılığın geçici mi,
yoksa daimi mi olduğu, Batı menfaatleri sözkonusu olduğunda
uysallaştıran Cemaat'in, neticede aynı kıbleye döndüğü insanlara karşı
benzer uysallığı neden aklına getirmediği gibi soruları cevaplayacak
işaret yok.

İşaret yok, çünkü Cemaat'in mesela serbest piyasa ekonomisi hakkında ne
düşündüğünü bilmiyoruz. Muhtemelen gayet muvafıktır ama ekonomik
işleyişi baştan ayağa tanzim etme iddiası var mı, yoksa Amerika'nın
başını çektiği dünya düzeninden ne kadar memnun, bilemiyoruz. Askeriye
konusunda fikri nedir, nükleer silahlar konusunda ne düşünüyor,
Türkiye'nin NATO'dan bağımsız hareket etmesi veya Filistin'deki nihai
çözüm için anlayışı nedir, bunları da *cemaatin içinde ama cemaati
temsil etmeyen* ve kimi zaman Cemaat'ten, kimi zaman hariçten sayılan
adamlardan öğrenmek durumundayız. Bunların da tabi, nihai manada bir
hükmü yok. *İyi konuştuysa bizden, kötü konuştuysa değil* anlayışı da
suyu daha bulandırmaktan başka işe yaramıyor.

Bir müslüman Amerikancı, Liberal Demokrat, Batıcı, Kapitalist vs
olabilir ancak ikiyüzlü olamaz. Eğer bunların doğru olduğunu
düşünüyorsa, ona uygun bir siyaseti açıktan takip eder, eleştiren
eleştirir, seven sever, sevmeyen sevmez. Neticede doğru siyaset
Amerikancılıksa, müslümanın bu yolda *kınayıcıların kınamasından
korkmaması* da lazımdır. Ancak kaypaklıkla, *tedbir* adını verdiği ve
işine geldiği yerde ikiyüzlülük yapmaya cevaz veren anlayışla olacağı,
en fazla, şimdiki elastiklikten şekilsizleşmiş, kimin dahil, kimin hariç
olduğunu kendilerinin de net söyleyemediği vak'adır.

Oy peşindeki siyasetçiler de, evet, bir ölçüde ikiyüzlü olmak zorunda
çünkü demokrasilerde sadece doğru söyleyen adamlara pek oy vermezler.
Bununla beraber, oyla gelmiş bir siyasetçinin gözetmesi gereken çok
denge vardır ve genel duruşundan ve siyasi programından önemli şekilde
sapması zordur. Saparsa da sonuçlarına kolay katlanır çünkü mesela
Tayyip Erdoğan'ın yakazada Peygamber ﷺ ile görüştüğünü iddia edebilecek
ve söylediklerinin tartışılmaz ve dini bir hüviyeti olduğunu iddia eden
kimse yok. Umeraya böyle atıflarda bulunmak zaten *aralarında istişare
ile karar verirler* hükmüne ters. Bir idarecinin dinen *daha doğru*
olduğunu söylemesi, istişaredeki denklik şartını bozar. İnsan
yöneticisinin *veli vasfında* olduğunu düşünüyorsa, neden saçmaladığı
zaman onu düzeltsin?

Cemaat'te ise böyle bir anlayış var. Tek bir insanın, o günkü halet-i
ruhiyesine göre, birine Karun veya Firavun diyeceği, ertesi hafta, bunu
düzelttiğini mi, yoksa *tedbir icabı* te'vil etmeye mi çalıştığını
bilemeyeceğimiz ve zaten bilsek de bir şey yapamayacağımız amorf bir
yumak. Herhalde biri sanki her şey olmuş bitmiş gibi *hocam dersaneleri
kapatacaklar* der, o da `*Karun, Firavun, Hitler Sezar, Napolyon* diye
dayar
geçer <http://www.herkul.org/bamteli/oldurucu-virusler-ve-insan-kazanmak/>`__,
ertesi hafta meselenin taslak halinde olduğunu söylerler ve
`*karşınızdakiler Firavun değil ki, aynı kıbleye döndüğünüz
insanlar* <http://www.herkul.org/bamteli/firtinali-donemlerde-istikamet-sabir-ve-hacet-namazi/>`__
benzeri bir açıklama gelir. Bu kadar sözü dinlenen bir insanın, bu kadar
yoruma açık konuşması zaten bir fitne sebebi ama kimsenin kendisine
*hocam, ne diyorsun?* diyecek konumda olmadığını anlayınca durum daha da
vahimleşiyor.

Benim de aralarında olduğum pek çok insan, Cemaat'in Hocaefendisi'nden
sonraki akıbetinin muhtemelen *birbirine girmek* şeklinde tezahür
edeceğini tahminen ve bulaşmanın faydadan çok zararı olacağını düşündüğü
için uzak duruyor. Beğenmediği halde Allah rızası için orada bulunan
insanlara hürmeten susuyor. Bununla beraber, şu son yaptıklarıyla, artık
tüm diğerlerinden ayrı bir yerde olduğunu gördük. Evet, mesela hala
Adnan Oktar'ın tayfası kadar net *hayır* diyemiyorum, bununla beraber
gidişatlarının bundan sonra hayra doğru olacağını hiç sanmam. Allah ona
kırk yılda yaptığını kırk günde yıkacak fırsat vermesin.

Kendi siyaseti olmayan, başkalarının siyasetine eklenip, onların
enerjisini sömüren yapının yalnız kalması durumunda ölmesi mukadder.
Ticaret ve menfaati cemaatin aslî unsuru haline getirince, iktidara da
yakın olmak gerekiyor çünkü iktidara yaklaşanın payı artar. Bu sebeple
Cemaat hiçbir zaman gerçek manada bir muhalefet yapmadı, ilk defa
hükümette bulunan bir partiye karşı bu kadar net muhalefete geçtiğini
görüyoruz.

Peki bundan sonra ne olacak? Misal, Hocaefendi parti mi kuracak? Birine
parti mi kurduracak? Müstakil bir siyaset mi yapacak? Oy toplamak uğruna
birilerinin hoşuna gitmemeyi mi göze alacak? İman hakikatlerini anlatmak
yerine miting mi düzenleyecek? Kapı kapı dolaşıp gazete abonesi yapmak
yerine, oy mu isteyecekler? Peki oy istedikleri insanlar *hani siz
siyaset dışıydınız, ne oldu birden?* deyince ne cevap verecekler? Bu
siyaset *Allah rızası* karşılığı mı olacak, yoksa *cennet ehline
karışmak* karşılığı mı? Cari açık konusundaki çözümleri *tefriciye
okuyun, hacet namazı kılın* mı olacak? Kürt meselesini dersanelerde
çocuklara daha zor testler vererek mi çözecekler? Siyaset arenasına
çıkan her yiğidin inceden inceye sigaya çekildiği gibi, bütün sözleri
sigaya çekilecek. Kemalist *namaz kıl* diyene oy vermez, Kürt Türkçünün
yanına yaklaşmaz, namazını kılan adamlar da *İsrail* hakkında bir iki
soru sorar, Türkçülerin de zaten kendi partileri var, bu kadar
kaypaklıkla kime hitap edip, kimden oy isteyecekler?

Tabi, parazitlik daha kolay ama enerjisiyle idare ettiğiniz organizma
sıkılmazsa. Göründüğü kadarıyla elini taşın altına sokmak ve pis işleri
yapmak zorunda olan parti organizması sıkıldı. *Başbakan olup
sorumluluğu alabilirsin ama MİT Müsteşarı'nı ben belirlerim* kafası bir
yerden sonra sıkar. Tarihte, gizli cemiyet kurup, hükümete politika
dayatmaya çalışanların başına pek çok kez geldiği gibi, Cemaat de bir
şekilde derdest edilecek. Gizli cemiyetçilik işe yarasaydı, Masonlar,
Tapınakçılar, `Bermekiler <http://en.wikipedia.org/wiki/Barmakids>`__ ve
sair güruhun dedikleri olurdu, kendileri hakkında masallar yerine
gerçekleri dinlerdik. Bunların genelinin serencamı güçlünün yanında
durup güçlenmek ve sonra bu gücü lehlerine kullanmak şeklinde cereyan
ediyor ancak kendi duruşları olmadığı için, bünyeye tam bir hakimiyet
sağlayamıyorlar. Birileri bir siyasi mekanizma üretecek, bunlar da onun
üstünde kendi menfaatlerinin peşinde koşup, adam devşirecekler. *Siyasi
parazitlik* dediğim bu.

Bu sebeple on sene sonra bir Cemaat derdimizin olacağını sanmıyorum.
Arkasında *Türk Müslümanlığı* dışında hesabı verilmiş, sermayesi ödenmiş
bir fikriyat olmadığı için yüz sene sonra Hocaefendi'den geriye sıkıcı
ansiklopedi maddelerinden fazlasının kalacağından da şüphelerim var.
Görelim Mevla neyleyecek.
