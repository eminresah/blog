========
28 Şubat
========

:date: 2014-11-23 02:18:14 +0200

.. :Author: Emin Reşah
.. :Date:   <11974 - Thu 22:09>

Cumhuriyetin 75. yılı cinnetinin ayyuka çıktığı 98 yılında üniversite
ilk sınıfta, ders İnkılap Tarihi, hoca bana dönüp *neden öyle
bakıyorsun?* dedi. *Seninle istihza ediyorum* dedim. Adam köpürdü,
disipline verdi, kınama cezası aldım. Tek üzüldüğüm kısmın, yazdığım
savunmanın kopyasını alamamak olduğunu hatırlıyorum. Ceza da bir sene
sonra kalktı.

Tuhaf bir protesto biçimiydi ama o günlerin ikliminde daha fazlası
elimden gelmedi. Başörtüsü eylemi yapılan bir okulda değildim. Etrafımda
kimse yoktu. Bugün olsa daha fazlasını söyler, butlanı hakkında daha
sakin ve uzun konuşurdum ama şahsi tarihimce de zor bir dönemden
geçiyordum ve en azından buğz edebilmiş olmama seviniyorum.

Erbakan ve çevresinin, sloganlaştırdıkları *fikriyatı* taşıyacak adamlar
olmadığını biliyorduk ama tecrübi olarak görmek başkaydı. Yapması
gereken sadece erken seçime gitmek olduğu, psikolojik kuşatmayı kırmanın
en basit ve emin yolu bu olduğu halde istifa etmeyi bile beceremedi.
2002'de olan, 97'de olabilir, seçim kartları yeniden dağıtabilirdi,
ancak feraset ve cesaretin profesörlükten ayrı olduğunu bizzat müşahade
etmiş olduk. O dönemde üniversite kapılarında, ikna odalarında eziyet
görenlerin vebalinin büyüğünü hükümette görürüm. Başkaları gibi *şöyle
etmeseydi, böyle etmeseydi* dediğimden değil, yaptıklarından değil,
yapmadıklarından dolayı.

1000 yıl sürecek yeni düzeni, üzerinden 15 sene sonra yargılamaya
başladılar. Sonuçlarından emin değilim, Süleyman Demirel yargılanmadan
da hesabın biteceğini sanmam velakin zaten maksat *bir daha olmasın*
olduğundan, kimin ne ceza alacağı da pek önemli değil. Ergenekon
davasının asıl önemli tarafının *generaller de kelepçelenir* resmini
zihinlere kazıması olduğu gibi, darbecilerin yargılanmasının önemli
tarafı da *yargılanmaktan kurtulamazsınız* demek olduğunu düşünüyorum.
Çevik Bir müebbet hapsedilse de o zulmü yaşayanların bir derdine derman
olacak değil.

28 Şubat'ın bana öğrettiği, Türkiye'deki müslümanların halihazırdaki
sisteme dini retorikle saldırmayı çok iyi bilseler de, alternatif olarak
sunabildikleri fikriyatın yokluğu oldu. Asıl derdimiz dağıtılan
nimetlerden payımızı almak ve temel olarak kültürel bir kod, bir gelenek
halini almış *dini yaşam tarzını* utanmadan yaşayabilmekti. Devamı, yani
yeryüzünde adaleti tesis etmek, birbirimize ihsan etmek, hakkı hak,
batılı batıl görebilmek, hem nefsimizi, hem çevremizi terbiye edebilmek
gibi amaçlardan uzaktık. Derdimiz en fazla bizim kabilenin suyun başına
geçmesiydi.

Araçların amaçlar için gerekli olduğu, ulvi hedeflerin süfli araçlarla
gerçekleştirildiği doğrudur. Ancak bizim mahallenin araçları ele
geçirmek dışında bir amacı yoktu. Bize zulmettikleri iktidar, medya,
sermaye gibi araçların bizim elimizde olmalarının doğru kullanılmaları
için yeterli olduğunu sandık. Bizim elimizde olmalarının yetmediğini,
halifeye *doğru olmazsan kılıcımızla düzeltiriz* diyebilecek bir ihlasın
da gerekli olduğunu, yoksa iktidarımızın menfaatperestliğe, medyamızın
iftirakarlığa, sermayemizin kapitalistliğe dönüşeceğini göremedik. Daha
doğrusu gördük de, işimize gelmedi.

İslamcılık deyince, ele gelir, müstakil bir fikriyat olarak sadece Büyük
Doğu/Mirzabeyoğlu çizgisini biliyorum. Başkasını bilmeyişim
cahilliğimden de olabilir, müslümanların eli kalem tutan eşrafının
dedikodu, eğlencelik ve *edebiyatçılık* dışında fikir üretemeyişinden
de. Bu çizginin *Başyücelik Devleti* ile söylediği, aşağı yukarı
*Aydınlar Aristokrasisi* adı altında bir oligarşi. *İyi insanların
iktidarının*, *iyi iktidar* demek olacağını düşünüyor Mirzabeyoğlu ve
bana kalırsa gücü ele geçirenin ne kadar değişebileceğinden habersiz.
Hepimiz insanları kendimiz gibi sanıyoruz. Fikirlerin kitapta durduğu
gibi durmadığını unutuyoruz. Gücün nasıl kaynaklandığını ve sistem
tarafından iyi yönlendirilmeyen maddi veya manevi gücün, sistemi
bertaraf edeceğini unutuyoruz. *Benim diktatörüm iyidir* demek kolay
geliyor, *diktatörlük kötüdür* diyemiyoruz.

28 Şubat bana Türkiye müslümanlarının kaypaklığını öğretti. Bu *işte*
çok defa yalnız olduğumu, yalnız düşünmem, yalnız yazmam gerektiğini
öğrendim. O devrin sonunda girdiğim *varoluş krizi* Gazali'nin
el-Munkız'daki *gönlümden bütün dinleri uzaklaştırdım* sözünün ne demek
olduğunu da öğretti. Allah'ın inayetinin müslümanların hürmetinden daha
önemli olduğunu ve yine ancak bu inayet sayesinde müslümanların ihya
olacağını düşündüm.

Yeryüzünde hakkı ve adaleti tesis edebilecek insanların, Allah'la ve
hakikatle muhatap olması gerektiğini de o zaman öğrendim. Dünya herkesi
imtihan eder, sorularını çalışmadığınız yerden sorar, sizi şaşırtır,
kazandığınızı sandığınız yerde kaybedersiniz. İnsanı büken tüm dünyevi
nimetlerin karşısında, Allah'la muhatap olmaktan başka tutunacak ip
yoktur.

Beni ve diğer bir çok insanı cemaat, mensubiyet, menfaat gözetmeden çok
zaman irrasyonel biçimde hakkı söylemeye iten Allah'ın üzerimizdeki
rahmetine verdiğimiz kıymettir. Bunu anlamayanlar, müslümanların nasıl
olup hem kardeş, hem birbirlerinin gözeticisi ve yine yeri geldiğinde
eleştirebilen insanlar olduğunu göremezler. Allah'la olan bağı dünyevi
bağlarından kuvvetli olan kimseden başka adalet menbaı olabilecek insan
yoktur.

28 Şubat bize mücahit bildiklerimizin dünyevi bağlarının hayli kuvvetli
olduğunu öğretti. Silkelendik. Yeryüzünde bitmemiş hikayelerden başka
kötülük olmadığı gibi, 28 Şubat'ın akıbeti de hayrolmuştur.
