---
categories: 
    - İslam ve Teslim
tags: 
    - ilim
    - alim
    - eleştiri
    - akademi
title: Tenkit ve Tensip
author: Emin Reşah
date:  2014-11-23 02:18:14 +0200
expiryDate:
dp: 12645
featured_image: /images/header-23.jpg
---

Geçenlerde Zaman gastesinde *alimleri tenkit kimlerin harcı* mealli bir
başlık okudum. Sadece başlığı okudum ve içeriğini anladım. *Alimleri
ancak başka alimler tenkit edebilir* diyordu sanırım.

Burada tuhaf bir durum var. Tensip ettiğim zaman kimse benden alimlik
beklemiyor ama tenkit ettiğim zaman *alim* olmam gerek. Neticede tensip
etmek için de, tenkit etmek için gereken vasıfların olması gerek. Alim
değilsem, başkasının alim olup olmadığını nasıl bilebilirim?

Böyle yürümüyor. Buradaki maksat başka. *Alim değilsen otur oturduğun
yerde* demek için kullanıyorlar. Benden *himmet* isterken ilmime
bakmıyorsun, bir şeylere yardım etmemi isterken, gastene abone, okuluna
öğrenci, operasyonuna tetikçi olurken alim olmam gerekmiyor ama tenkit
etmeye niyet edersem, ilmimi ispat etmem gerekiyor. 

Buna tam cahilane bir cevap verirdim ama o şimdilik dursun.

Böyle kerameti kendinden menkul alimlerin, söylediklerinin altını
doldurmak yerine, *alim* sıfatının arkasına sığınmaları, sahiden çok
acayip. Alimsen, alimliğini görelim. Bu işler kamyon kasasına lamba
takmaya benzemiyor. Vazıh biçimde açıkla, derdin nedir mesela, kendini
ne görüyorsun, verdiğin hükümleri neye nisbetle veriyorsun. Bir takım
menkıbeler, bir takım hikayeler, gözyaşı, salya, sümük, ona çamur, buna
hamur, en son *ben alimim, cahillerce tenkitten varesteyim.*

Böyle bir ilim yok. Gizli ilim, adı üstünde, gizlidir. Ortaya çıkarılıp,
insanların kafasının üstünde giyotin gibi sallanmaz. İstismar edilmez.
Konuşulmaz. Sadece gerektiği yerde, şahsen, damla damla bahsedilir.
Gizli olmayan ilimlerinse usulü akışı altı üstü bellidir.

*Hz. Peygamber, Hz. İsa'nın babası olabilir* diyorsan mesela, bunun
altını dolduracak kadar ilmin olması gerekir. Yoksa, sen de benim kadar
cahilsin, belki benden de fazla, zira ben bilmediğimi biliyorum ama sen
onu da bilmiyorsun.
