===================
Tanrı'nın Kalıntısı
===================

:date: 2014-11-23 02:18:14 +0200

.. :Date:   12714

`Meşhur Dilbert'ın <http://dilbert.com>`__ çizeri Scott Adams'ın,
`/God's Debris <http://nowscape.com/godsdebris.pdf>`__/ isminde bir
kitabı elime geçti. *Debris* enkaz demek ama *Tanrı'nın Kalıntısı* diye
tercüme etmek daha uygun olabilir. *Avatar* isimli yaşlı bir adamla, ona
paket getiren bir kargocu arasındaki diyalogu konu ediniyor. Çok
*helecanlı* sayılmaz ama eğer metni kendisinden takip etmek
niyetindeyseniz, merakınızı kaçıracak ayrıntılar olabilir burada.

Tanrı, dinler, bilim, ihtimaller üzerine bir diyalog. *Kâdir-i Mutlak
bir tanrının yapacağı tek şey, kendini yok etmektir* şeklinde bir fikre
dayanıyor. Kainatın *Tanrı'nın Kalıntısı* olduğunu, madde (veyahut
enerji) ve *olasılık* dediğimiz iki kavramın *kendini yok eden Tanrı'dan
kalanlar* olduğunu ve kainatın maksudunun kendini yok etmiş Tanrı'yı
yeniden inşa etmek olduğunu söylüyor.

--------------

Kitapta üzerinde pek durmasa da, aklıma şöyle bir şey geldi: Aynı anda
600 zar atıldığını düşünün. Bu olayların hepsi tek başına diğerinden
*bağımsız*, yani, herhangi bir zarın kaç geleceğine kimse karar
vermiyor. Ancak bunları bir araya getirdiğimizde, hepsinde bir *desen*
buluyoruz. Her sayı yaklaşık 100 defa görünüyor.

O zaman burada, *mutlak* bir bağımsızlıktan söz edemeyiz. Evet, bu
zarların hepsinin 1 gelme ihtimali de var, ancak gelmiyorlar. Dünya
böyle yürümüyor. Gördüğümüz kadarıyla, *bir şey*, aynı anda atılan
zarların hepsinde birden bir desen ortaya çıkarıyor. Kitap bu deseni
ortaya çıkaran kudrete *olasılık* demiş.

Biz de buna benzer bir desenin içinde yaşıyoruz. Atom altı mertebesinde,
her an zar atılıyor ve bu zarlar *bir desen icabınca* dağılıyor. Bu
desene de *madde* diyoruz ve içinde yaşadığımız kainat bu zarların
oluşturduğu bir desen. Bir elektronun nerede bulunduğu belirsiz ama
milyarlarca elektronun nasıl hareket edeceği belli. Bir zarın kaç
geleceği belirsiz ama milyarlarca zarın nasıl bir desen oluşturacağı
belli.

--------------

Hayatı oluşturan unsurların kompleksleşme temayülü göstermesi,
unsurların bir araya gelip, daha kompleks organizmalar oluşturması,
makinelerin bizi kullanıp *evrimleşmesi* ve nihayetinde dünyayı ele
geçirecek olmaları. Kitapta yer alan bir analoji var: Dünyadaki tüm
organik moleküller ortadan kalksa, bir milyon yıl sonra uzaylılar gelip,
dünyadaki tencere, tava, tabak, bardak vs. için bir teori geliştirse, bu
bugünkü biyolojiye benzer diyor. Uzaylılar bu araçların aralarındaki
benzerliklerden bir taksonomi oluşturur ve *evrimlerin* nasıl
geliştiğini takip edebilir. En erken *yaşam formları* çömleklerken, daha
kompleks seramiklere kadar bir *yaşam ağacı* çizmek mümkün.

Bu doğru. Zamanında *gözün görmek için gözlüğe ihtiyacı varsa, gözlüğün
de görmek için göze ihtiyacı vardır* mealli şeyler yazmama sebep
olmuştu. İnsan evlatları, kullandıkları araçların da, kendileri
sayesinde *hayat bulduğunu* unutuyorlar. Onlara *biz* hayat vermiş
oluyoruz güya, ancak onlarsız yaşamamız imkansız olduğuna göre, müşterek
hayatı paylaştığımızı düşünmek daha doğru.

--------------

Bilimin, bilinmeyenlere dair araştırması sırasında boşlukları *yeni
kelimelerle* doldurduğunu, bunların belli gerçeklere tekabül etmediğini
ancak bilimcilerin pek çoğu tarafından gerçeğin kendisi olarak
görüldüğünü anlatıyor.

--------------

Kitabı bitirdiğimde, *hah bu* dediğim pek bir şey olmadı ancak kitabı
okurken aklıma gelen resimlerden biri şu: Bir avuç buğdayı kuşlara atsam
ve bunlar çok bilgili, akıllı, alim kuşlar olsa ancak elimi görmeseler,
buğdayın dağılımdan çeşitli anlamlar çıkaracak ve bunun *kanunlarını*
bulacaklardır. Kime ne kadar düşeceğinin ihtimal hesabını yapmaları da
mümkün. Eğer her saat başı bir avuç buğday atıyorsam, bunların nereye
daha çok düştüğünü de açıklayacaklardır.

Bilimin hali buna benziyor. Kainatın nasıl çalıştığını, hangi durumdan
hangi duruma ne ihtimalle geçildiğini, diyelim bir ilaç alırsam yüzde
kaç ihtimalle başımın ağrısının iyileşeceğini veyahut arabayı hız
sınırının üstünde kullanırsam, kaza ihtimalimin ne kadar arttığını
biliyoruz. Bilim tüm bu ihtimal hesaplarını doğru yapabilmenin adı
zaten.

Ancak buğday konusunda, bu kuralların nasıl burada olduğu, buğdayın
nereden geldiği hakkında bir fikrimiz yok. Neden ihtimaller var ve
ihtimal hesapları nasıl çalışıyor? Nasıl matematiksel olarak tutarlı bir
dünyada yaşıyoruz? Bugünkü ihtimallerle, yarınki ihtimaller nasıl oluyor
da birbirine uyumlu oluyor? Neden 6000 zarı attığımda, bunlar
birbirinden haberdar olmadıkları halde, haberdarmış gibi yapabiliyor?

Bu ihtimaller dünyasını *veri* kabul ediyorlar. Sonra bu ihtimaller
tutarlı olduğu için, *her şeyin açıklandığını ve Tanrı'ya yer
olmadığını* söyleyip, işin içinden çıkıyorlar. Burası da ilginç.
Kuşların buğdayın dağılımının *tutarlı* olmasına bakıp, *ele ihtiyacımız
yok* demesine benziyor bu.

Bilimin tutarlı olması, çünkü kainatın tutarlı olması, nasıl oluyor da,
onun ötesindekini inkara sebep olabiliyor?

قل أرأیتم ان أصبح ماؤكم غورا فمن یأتیكم بماء معین؟
