=========================
Öncelikler ve Sonralıklar
=========================

:date: 2014-11-23 03:41:51 +0200

.. :Author: Emin Reşah
.. :Date:   12787

Geçenlerde Nurettin Şirin'in bir *twitini* okudum. Sabah namazı için
yorgan tekmelemekle, düşmana taş atmak arasında bir münasebet kuruyordu.

Bunu bir *genel mesele* haline getirmek istiyorum. Sadece namaz veya
savaşmak için değil, diğer tüm ibadetler için benzer münasebetler
kurulabilir. Oruç tutmanın düşmana taş atmakla veya başını örtmenin
sünnet namaz kılmakla arasındaki münasebeti de konuşmak mümkün. Bunların
bazısı daha zor ve bazısı daha kolay. Ancak hangisinin daha zor,
hangisinin daha kolay olduğuna o kadar kolay karar veremiyoruz.

Zira insanların içinde bulunduğu şartlar, belirgin şekilde bunların
hangisinin daha önemli olduğunu belirliyor. Oturduğu yerden, sabah
namazına kalkmanın ne kadar zor olduğunu ve düşmanı *vuran* taşların da,
namaz kılanlarca atılacağını söylemek mümkün. Ancak bir insan
savaştaysa, ülkesi işgal altındaysa, *sen önce namazını kıl* demek,
*ehlileş* demekle aynı. İnsanın canıyla ilgili bir mücadeleye girmesi,
saat kurup erken kalkmasından zordur. Bazı şartlarda ise birincisini
tetikleyen olaylar olur ve insana adrenalin cesareti gelir. *Şartlar*
dediğimiz, sadece çevre şartları değil, sağlıktan ve kişinin fizyolojik
kimyasından da bahsediyoruz.

Her insanın (veya müslümanın), hayatındaki öncelikleri hakkında bir
fikri olması şart. Hangi doğru, hangi doğrudan önce gelir, kimin hakkın,
kiminkinden öndedir, hangi iyilik, diğerine nazaran daha faydalıdır...
diye giden sorulara dair mümkün olduğunca net bir fikir sahibi
olmalıdır. Bununla beraber, bunların hemen her zaman kendi şartlarıyla
alakalı olduğunu ve bu şartları umuma teşmil etmenin çok zaman kibir
emaresi olduğunu da unutmadan.

Bu öncelikleri araştırmak ve kendi önceliklerinin hangi şartlardan
kaynaklandığının farkında olmak, herhalde *kendini bilmek* dediğimiz
hikmetin özü. Elindeki araçların, zamanın, imkanların kıymetini bilmek
ve bunları en doğru şekilde nasıl kullanacağını bilmek.

Burada bazen belki fazlaca kendimden bahsediyorum. Bunun bir bahanesi,
kendi şartlarımı aktarıp, söylediklerimin, anladıklarımın da bu şartlara
nisbeten, izafi olarak değerli olduklarının altını çizebilmek. Kendi
işinin sahibi veya kitap geliriyle geçinen bir emekli veya çalışmak
zorunda olmayan bir öğrenci, kısacası imkanları uygun biri, etrafında bu
imkanlara sahip olmayanların binamaz olduğundan şikayet edemez. Başını
örterek çalışabilecek biri, bu imkana sahip olmayanlara tepeden bakma
hakkına sahip değildir. Şunu (belki) söyleyebilir: Ben falanca
imkanlarımdan vazgeçtim ve başörtüsü/namaz/oruç için daha fazla bedel
ödedim. Ancak bu durumda bile yaptığının karşılığını Allah'tan alacağına
inanıyorsa, bunu mevzu etmesine gerek yoktur. Faziletin nev'i için kavga
edilmez.

İslam alimi denen insanların, bu *şartlar* bahsinin üzerinde o kadar
durmayıp, herkese aynı reçeteyi sunmaları tuhaf. Neticede herkesin
hastalığı farklı, biri imkanı olduğu halde namaz kılmadığı için namaza
teşvik edilmeliyken, diğerinin ihtiyacı mücahedesine bahane olarak
*ahkam'uş-şahsiyyeyi* göstermesine karşı uyarılmak. Biri başını örtmesi
gerektiğini bilmeliyken, diğeri başını örtmesinden dolayı örtmeyenlere
tepeden bakıyorsa, ilgili devaya yönlendirilmeli.

Ortalığa konuşanların, bilgisayar programı yazar gibi, /eğer namaz
kılıyorsan ve imkanların böyleyse şöyle yap, eğer namaz kılmıyorsan ve
imkanların şöyleyse böyle yap/ diye uzun uzun şartlar yazmasını
beklemiyorum. Yine de (mesela namaz için) bu kadar yalınkat cümleler
kurmanın, zaten namaz kılanları mutlu etmek dışında kime ne faydası var,
merak eder oldum.

İnsanlara kendilerini bilmeleri için bir usul verirsiniz ve İslam'ın
metinlerini ve kendi tefsirinizi de bunun için kaynak haline
getirirsiniz. Bunu yapmak zordur, çünkü insanlara balık tutmayı
öğretmek, kendi bulundukları durumu düşünmelerini teşvik etmek ve (en
zoru) başkalarının durumlarına saygı duymayı da akılda tutmalarını salık
vermek icap eder. Bizim *alim* dediğimiz insanların çoğu bunun yerine,
kendi usullerince tuttukları balıkları millete satma peşinde. *Balık
tutma kültürü* olmadığı için de, kendimizi en yakın hissettiğimiz ve
genelde tabiatımıza ve yaşantımıza en uygun adamın dediklerini taklit
etmekten öteye gidemiyoruz.

Namaz bence de düşmana taş atmaktan daha mühimdir, çünkü birincisi her
zaman farzken, diğeri için evvela bir düşmana sahip olmak gerekir.
Bununla beraber, bu faziletli olan namaz, bizim camilerde *ayin* haline
getirilmiş ve yapacak işi olmayan dışında kimsenin hakkıyla ifa etmesi
mümkün olmayan namaz mıdır, mesela bunu açıklasa da öğrensek. Veyahut
/ayakkabıyla namaz kılınabilen mescidler daha iyi olurdu, Hz.
Peygamber'in zamanında mescidin zemini topraktı ve bugünkü **tozsuz
halı** merakı insanların namaz kılması için engel/ desem, aldığım
cevaplardan öncelikler konusunda hangi mertebede olduğumuzu anlayabilir
miyim?
