===================
İsbat İsteyen Tanrı
===================

:date: 2014-11-23 02:18:14 +0200

.. :Author: Emin Reşah
.. :Date:   <>

Ateist olsaydım *isbata ihtiyacı olan bir tanrının* ne kadar anlamsız
bir inanç olduğunu döne döne anlatırdım. *Madem tanrı o kadar büyük,
neden bunu göremiyorum* veya *neden isbat edilmesi gerekiyor?*

İsbat edilme ihtiyacı bir eksiklik. Ya soruda, ya cevapta bir eksiklik
olduğunu gösteriyor. *Tanrı var mıdır?* sorusuna *evet* veya *hayır*
demek için sayfalarca kelime üretme ihtiyacı içindeyse biri, bu soruyla
değil, onun sonuçlarıyla ilgileniyor demektir. Tanrının var olması veya
yok olmasının getireceği endişeyi hafifletme çabaları. Genelde işe
yaramaz. Sınırsız tanrıyı sınırlı lafla tarif etmeye kimsenin gücü
yetmez; *var* demek için de, *yok* demek için de.

Bu endişenin varlığının, tanrının varlığından çok daha ele gelir bir
tarafı var. Hepimiz doğrudan bunu hissedebiliyoruz. *Ya varsa* veya *ya
yoksa* endişesi herhalde aklı başında her insanın hayatının bir
döneminde karşılaştığı bir meseledir.

Bu endişeyi tımar etmek, davranışlarımıza, hayatımıza etki ettiği
yerleri görmek, soyut tanrı tartışmalarından daha önemli geliyor.
Tanrının dış dünyada olup olmadığını konuşmayı bitiremem, ancak içimde
onu susturamayacağımı biliyorum.

O hemen burada, her daim yanımda, her zaman yol gösteren, kaybolduğumda
elimden tutan, beni sakinleştiren, doğruyu ve eğriyi birbirinden ayıran.
O benim dostum, ben de onun dostu olmaya çabalıyorum.
