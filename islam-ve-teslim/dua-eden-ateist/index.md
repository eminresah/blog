===============
Dua eden Ateist
===============

:date: 2014-11-23 02:18:14 +0200

.. :Author: Emin Reşah
.. :Date:   <>

`Reddit'te okuduğum bir
soru <http://www.reddit.com/r/TrueAtheism/comments/15qbs6/although_im_a_somewhat_outspoken_atheist_i_find/>`__,
teşhis edilemeyen bir romatizmanın sancıları esnasında *evren* ile
konuşup, yardım talep etmenin, *ateizmin akidesine* ters olup olmadığını
araştırıyordu.

*Tuhaf geldi* diyemem. *Ah, bu ateisler, hem inanmadıklarını söyler, hem
de arada inşallah derler* gibi dindar geyiğine de saramam. Buradaki
ihtiyacı anladığımı söylerim sadece.

Hepimiz benzer bir boşluktayız. Ayaklarının yere bastığına inananlar da
bunu yeterince tefekkür etmediklerinden söylüyor. Ateist, aşağı yukarı,
*eğer yeryüzünde bir fark yaratmayacaksa neden ve nasıl inanayım* diyor
ve *tanrının belgesini* istiyor. Dindar ise bu belgenin zaten elimizde
olduğunu ve görmek için etrafa bakmamız gerektiğini iddia ediyor. Cevap
malum, *ben etrafta bir belge göremiyorum, sadece fizik kurallarına uyan
bir kainat var, bunun belge olduğunu söyleyen de sen ve senin dinin.*

Şahsen bu tartışma önceleri çok ilgimi çektiyse de, artık kimseye bu
gibi konularda isbat kaygısı taşımadığımı farkediyorum. *Önemli olan
nasıl yaşadığındır* diyebiliyorum sadece, önemli olan bu boşlukla nasıl
başa çıktığındır.

Acıya karşı hepimiz savunmasızız. Hayatta iyilik ve güzellik de mevcut
ama insan kötülükten, acıdan daha çok etkileniyor. Sevinç bir kaç gün
sürüyor, hastalık yıllarca. Şükretmeyi bilmeyen için boşluğun acıyla
dolması çok kolay. Yıllar ilerledikçe gerçekten zevk aldığımız
faaliyetler azalıyor, sevdiğimiz insanlar ölüyor, arkadaşlarımız
kayboluyor, kötü huylarımız belirginleşiyor ve hayatı daha da umursamaz
oluyoruz. Hakikat savaşçısı olarak gençliğinde tanrıların olmadığına ve
bunların eskilerin uydurması olduğuna inanan ego yardım aramaya
başlıyor. Astrolojiden, falcılardan, evrenden, müskirattan, ermişlerden,
paradan, tüketimden ve envai çeşit yığın yığın saçmalıktan medet umuyor.
Hepsinin boş olduğunu aklının bir köşesinde tutsa da, o sesi susturmayı,
gözardı etmeyi öğreniyor.

Bilimciler tabi, en iyisinin gerçeğin ne olduğunu mümkün olduğunca
ortaya koymak olduğunu söylüyor. İleri yaşlarında bilimcilik de diğer
bütün teselliler gibi bir faraziye halini alıyor. Dedikodu. Bilim insan
aklına o kadar ters ki ancak küçücük bir köşesini hakkıyla ifa ediyoruz
ve o da bilimcilerin bile pek çoğu için o derin boşluğu doldurmuyor.
*İsminin sonsuza kadar yaşaması* gibi bir amacın, *öldükten sonra
cennete gitmek* kadar komik olabileceğini nedense görmezden geliyorlar.

Ol sebepten bu boşlukla bir şekilde tanışıp, *ciddi düşünüp* intihar
etmeden yakayı kurtarabilmiş herkese saygıyla yaklaşıyorum. Onunla
tanışmasını ertelemiş insana da bazen gıpta, bazen tahfif ile bakıyorum.

Önemli olan nasıl yaşadığındır. Neyle teselli oluyorsun? Beni her gün
kendisine hamd ettiğim *alemlerin rabbi* teselli ediyor, sen neyle
teselli oluyorsun?
