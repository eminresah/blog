======================
Domateist ve Patateist
======================

:date: 2014-11-23 02:18:14 +0200

.. :Author: Emin Reşah
.. :Date:   <>

İki çeşit Ateist vardı, *Tanrının yokluğuna inananlar* ve *Tanrının
varlığına inanmayanlar* diye iki grup. Mantıken söylediklerinin aynı
olması gerekir ama birinci grup daha militan, ikinci grup daha sivil
görünürdü gözüme. Birincisi varlığın temeline dair bir tez ileri
sürerken, ikincisi kendiyle ilgili itirazı dile getiriyor.

Şimdi Alain de Botton'un başını çekmeye çalıştığı üçüncü bir grup var,
bunlar *dindar Ateist* oluyor sanırım. Ben Botton'u Hristiyan
sanıyordum, Statü Endişesi kitabında Hristiyanlığı endişenin
devalarından biri olarak sunuyordu. Sonraki kitaplarını okumadım,
Felsefe'nin Tesellisi'ne bakmış olabilirim biraz ama aklımda hiçbir şey
kalmamış.

Son zamanlarda *Ateizm 2.0* namıyla reklamını yaptığı bir düşüncesi var.
Bunu TED konuşmasından öğrenmiştim. Dinin sosyal yönlerini ve
fonksiyonunu taklit eden bir Ateizm'den bahsediyor.

Dawkins'in temsil ettiği militan Ateistleri okudukça dilimde fazla
domates yedikten sonraki o yanma hissi oluyor. İnsanı anlamak yerine
mevhum hakikat adına etrafa ekşimek. De Botton ise patates tadında,
yanında ne alırsanız gidiyor, püre olarak, kızartma olarak, salatasını
yapıp yemek mümkün.

.. code:: text

    Dom-ateist : Kubbemsi bir evrensellikle tüm varlığın anlamını
    çözmüş gibi konuşan ateist.

.. code:: text

    Pat-ateist : Dinle pata kaldığını düşünüp, dinin hangi taraflarını
    ithal edebilirim diye bakan ateist.
