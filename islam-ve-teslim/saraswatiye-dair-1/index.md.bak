=====================
Saraswati'ye dair (1)
=====================

:date: 2014-11-23 02:18:14 +0200

.. :Author: Emin Reşah
.. :Date:   <>

Nişanyan'ın tercüme ettiği Saraswati yazılarını okuyorum. Kitab-ı
Mecid'in neden *hikmet içermediğine* dair yazılar bunlar. İnşallah daha
ayrıntılı yazmak niyetindeyim ama şimdilik bir iki nokta var yazacağım.

Nişanyan'ın *putperest* demesine rağmen, Hindu ve Budistler kitaplı
dinler kabul edilir. O kadar\\\ :sub:`geri`\\\_ görülmez. Hindularla
ilgili doğrudan bir hüküm okumadıysam da, Budistlerle ilgili Faruk
Beşer'in, bir erkeğin *bir Budist'le evlenebilir miyim?* sorusuna
verdiği müsbet cevabı hatırlıyorum. O sebeple Hindular, *kitapsız* Mekke
putperestleri veya animistler gibi değildir. Nişanyan'ın bir hatası bu.

Saraswati'nin söylediklerini ciddiye almaya çalıştım. Bununla beraber
daha ilk adımda, besmeleye bakıp, /müslümanlar bunun Allah'ın sözü
olduğunu söyler, Allah'ın sözü olsaydı Allah'a değil, halka hitap etmesi
gerekirdi/ demesini nasıl değerlendireceğimi bilemedim. Besmele belli
bir tarafa hitap etmiyor, *Allah'ın adıyla* diye başlayınca Allah'a mı
hitap etmiş oluyoruz?

*Kötü işlere de mi bu sözlerle başlayacağız?* diyor. Hayır,
başlamayacaksın. Kitabın kendisi Tevbe Suresi'nin başına bunları
yazmamış mesela. Demek ki her yere yazılacak, her sözde söylenecek
değil.

Ancak *Müslüman kasaplar bunu inekleri boğazlarken söylüyor* diyor. Bu
da kötüymüş. Neden?

Neden kendine bir kötülük, bir tanrı anlayışı geliştirip, bunu
Müslümanların kitabının da desteklemesi gerektiğini düşünüyor? İnek
boğazlamak kötü değildir, çünkü o sayede insanlar beslenir. Kesilmek
üzere yetiştirilmiş hayvanın doğumu ne kadar sevindirici olabilirse,
ölümü de o kadar üzücüdür. Bu *vahşice* gelebilir, ancak nebati gıdanın
az olduğu coğrafyaların hepsinde insanlar hayvani gıdalarla beslenir.
*Bunu durdurmalıydı* diyorsa, hayır, insanın ihtiyacı için avcılık veya
hayvancılık yapması kötü değildir.

Yazıların tümü bu minvalde gidiyor. *Allah'ın rahmeti neden dilsiz
hayvanları kapsamıyor?* Kapsıyor ve rahmeti o dilsiz hayvanları *beyanı
öğrettiği* insanın yiyebilmesini de sağlıyor. Neden dilsiz hayvanları
ayırıyoruz? Neden mesela bitkiler veya böcekler insanın *zarar
verebileceği* canlılar arasında da, inekler değil? Var mı bunun nihai
bir ölçüsü? *Brahman'ın rahmeti* çiçekleri ve böcekleri kapsamıyor mu?
Çizgi nerede?

Bir çizgi olacaksa, birileri sağından, birileri solundan bakıp, bu
çizginin doğru bir çizgi olmadığını, azıcık daha sağa veya sola
kaydırılması gerektiğini söyleyecektir. Bunu neye göre yapıyorlar?
*Yanlarında bir kitap var da ondan mı okuyorlar?*

Eğer öyleyse, yaptıkları eleştiri aynen kendileri için de geçerli.
*Allah'ın kitabı yanlışsa, senin kitabın da ondan daha doğru değil.*
Çünkü ulaşmaya çalıştığın hakikat veya hikmet, insaniliğin sınırları
içinde. O sınırlar da, herhangi bir büyüklüğü anlamak ve yaşamak için
pek geniş sayılmaz.

İkinci tema, Kur'an'ın *aksiyona* dayanan kısımlarını, *bu doğru olamaz,
Allah bunu emretmiş olamaz* diye eleştirmek. En klasik olan *neden
savaşa izin var* diyor. *Kendilerinden olmayanları neden öldürüyorlar?*

Yeryüzünde zulmün, haksızlığın, adaletsizliğin sadece tefekkür, tebliğ,
telkin ve benzerleriyle ıslah edilebileceğine inanıyorsanız, tabii ki
savaş izni hayli anlamsız ve demode gelir. Bir insan yeryüzünde
karmasının çemberlerinden kaçmaya çalışıyor ve buna mümkün olabilecek en
*suya sabuna dokunmayan* hayatla ulaşabileceğine inanıyorsa, herhangi
bir aksiyon emri bizatihi kötüdür. Savaş burada, içinde *adam öldürmek*
sözkonusu olduğu için hayli çarpıcı.

Yeryüzü tarihinin en savaşsız zamanlarını yaşıyoruz. Bunun sebebi,
yeryüzünün büyük devletlerinin elinde, tüm dünyayı yok edecek kadar
silah birikmiş olması ve birinin kullanması durumunda, diğerlerinin de
onu takip edecek olmasıdır. Yeni bir dünya savaşının çıkmasının önündeki
en büyük engel budur.

Hindular açısından bu *doğru şekilde ulaşılmış barış* olmayabilir.
Bununla beraber yeryüzü bu barışa, tarih boyunca bitmeyen savaşlar
yoluyla ulaştı, Brahmanların telkinleri ve ayinleriyle değil. Birileri
kalkıp *şöyle şöyle silah üretirsek bir daha savaş olmaz* demedi,
gayeleri düşmandan daha etkili silah üretmekti. 20. yüzyıldaki tüm
teknolojik ilerlemenin gerisinde de, soğuk veya sıcak cinsinden savaş
vardı.

Demek ki savaş, kendisi kötü olmakla beraber, iyiliğe yol açabilen bir
dert. Bir savaşta ölen tek bir insanın açısından baktığınızda,
kötülüklerin en büyüğü. Ancak İslam bir *cemaat dini.* Bu sebeple de
*Allah'ın emanet ettiğini* savaş da dahil, her şekilde savunacak bir
cemaati hedefliyor. İnançsız bir insan bunun Allah'ın değil, etrafı
talan etmek isteyen peygamberin arzusu olduğunu iddia edebilir. Bununla
beraber savaşın, belli değerleri korumak için tek başına sözden daha
etkili olduğunu kabul edecektir.

Bir olayı tek başına ele alıp, nihai olarak *iyidir* veya *kötüdür*
demek mümkün değildir. Hukuk ve ahlak, toplumun doğru çalışması, iyilik
üretmesi için kurallar koyar ancak bu koyduğu kuralların kaynağını, her
şart altında değişmeyen prensipler olarak okumak doğru olmaz. Kur'an-ı
Kerim, namaz ve zekat hariç hemen bütün muhkem hükümlerine istisna
getirmiştir, bu da bize iyiliğin ve kötülüğün kurallar vasıtasıyla
mükemmelen aktarılamayacağını öğretir. Allah'ı anlatırken de, onun
sadece *iyi görünen* taraflarını değil, *kötü görünen* taraflarını da
anlatır ve buradan da rahmetin ve uluhiyetin insanın iyi ve kötü
algısının ötesinde bir manası olduğunu keşfederiz.
