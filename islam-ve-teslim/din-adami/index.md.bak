=========
Din adamı
=========

:date: 2014-11-23 02:18:14 +0200

.. :Author: Emin Reşah
.. :Date:   <12050 - Wed 04:17>

Ne kadar doğrudur bilmiyorum, mesleğini psikoloji ve psikiyatri olarak
seçmiş insanların motivasyonlarının bir kısmının *kendini sorunlarını
çözmek* olduğunu söylerler.

Buna benzer bir durumun *din adamı* için de geçerli olması gerektiği
aklıma geldi. Kendi imansızlığının çaresini bulmak için dine sarılan bir
insan.

Ancak tabii ki, din, psikolojinin yeniliğinden doğan dinamik tabiatından
uzak olduğu ve kültürün, tarihin içine battığı için bu tarafı hemen hiç
görünmüyor. Din adamlarını etkileyen genellikle başka saikler. Öyle
olmasa *imansızı* daha iyi anlayan din adamlarımız olurdu.

Literatür *tahkiki iman* ve *taklidi iman* diye iki imandan bahseder,
okuyunca sanırsınız ki *tahkiki* olanı, gerçekten ince ince tefekkürden
geçirmiş, kişiyi bir kaynar kazana, bir buzlu suya sokmuş, aklının ve
kalbinin iki ucunu kanatana kadar farklı yönlere çekmiş ve sonucunda
imanla buluşturmuş bir iman. Hayır, insanlara nasıl *tahkik* etmeleri
gerektiğini de öğrettinde, onlar da tahkik ediyormuş gibi yapıp,
imanlarının hakiki olduğuna kanaat ediyorlar. Tefekkür dedikleri de,
inanmayanı gördüklerinde sıralayacakları sözleri akıllarından geçirmek
oluyor. (Bu arada tefekkürün Batı dillerindeki en yakın karşılığı
herhalde *meditation* oluyor, Ancak bizim *meditasyon* diye bildiğimiz
*dhamma* bu ikisinden çok *zikr\\\ :sup:`e`* tekabül ediyor. Biri Sami,
biri Aryan kelimesi ama *dharma* ile *dhikr* de benzer gibi. Güneş Dil
Teorisyeni olacağım geldi.)

En derin iman sahiplerinin imansızlık çemberinden geçmiş olmaları da
bundan olabilir. Nefsin nerede kendine tanrı üretmeye başlayacağını
imansızdan daha iyi kimse bilmez. *İmanlı*, imanından şüphe etmeyi de
öğrenmediği için, neye ne için iman ettiğini farkına daha zor varır.

Tabii herkesten *ben zamanında şu şu sebeple imanımdan olmuştum* demesini
beklemeyiz. Bunu ifade etmeyi *fitne* olarak görmek de anlaşılabilir.
Ancak nasıl bir hatibin kağıttan okumasıyla irticalen konuşması arasında
fark varsa, bir insanın söylediklerinden imanının hangi imbiklerden
süzülüp geldiğini anlayabiliriz.
