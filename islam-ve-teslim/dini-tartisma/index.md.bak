=============
Dini Tartışma
=============

:date: 2014-11-23 02:18:14 +0200

.. :Date:   12640

Bunu `Faruk Beşer'in
yazısını <http://yenisafak.com.tr/yazarlar/Faruk_Beser/kurani-kimse-anlamaz-derseniz/50431>`__
okuduktan sonra yazıyorum.

Başlığı *Dinî Tartışmà* diye de *Dini Tartışmá* diye de okuyabilirsiniz.
İkisi de anlamlı. [1]_

Dini konularda konuşmayı sevmiyorum. Birincisi, çok fazla fikir ve ölçü
okudum ve mesleğimin din adamlığı olmadığını ve din adamı olsam bile,
çözebileceğim konular olmadığını biliyorum. İnsan kendinden olanı her
zaman daha samimi buluyor, ben de Faruk Beşer'i mesela, herhangi bir Şii
aliminden daha samimi buluyorum. Yine de bunun kararını verecek durumda
olmadığımı biliyorum.

Dini tartışmalara yeni bir bilgi getirmek hemen hemen imkansız. Ne
diyeceksiniz? Yeni bir ayet mi bulacaksın, yeni bir hadis mi
keşfedeceksin? Eldeki kaynaklarla *idare etmek* zorundasın. O
kaynakların ne kadar güvenilir olduğuna da zaten bin yıl önce karar
verilmiş.

Günün getirdiği yeni meseleler var ama bunlara da işin özünü bu eski
kuralların birine benzeterek çözüm arıyorlar. Mecburen.

Zamanımızda, *haydi, biz bu işi baştan yapalım* diyen akımlar mevcut.
Bazıları bana da cazip geliyor. Bakıyorum, evet, Kur'an-ı Hakim'de
namazın ayrıntıları yok, vakitleri de net değil, *gündüzün başı ve
sonunda namaz kılın ve orta namaza dikkat edin* diyor mesela. *Orta
namaz*'ı bile ayrı bir vakit saymayıp, *dikkatle kılınan, istikamet
üzere kılınan namaz* diye tefsir edenler var. Onlara göre bir sabah, bir
de akşam namazı kılınca olabiliyor anladığım kadarıyla. Şahsen gayet hoş
bulduğum, bilhassa tembelliğimle birleşince tadından kılmayıp yanında
yatmak istediğim bir tefsir. Bana böyle müfessirler lazım.

Velakin, bir yandan da, *ha iki vakit olmuş, ha beş vakit* diyorum.
Zaten asıl zorluk o değil, günlük hayat içinde Allah varmış gibi
yaşamak. *Din adamlığı* da bu açıdan pek cazip gelmiyor. Meslekten
*dinci* olan, hemen her açıdan kendini okuma ve yazmaya veriyor, hayatın
kendisinden soyutluyor. Herhangi bir mahallenin imamı bile, devletten
aldığı maaşın rahatlığıyla *maaşlı için fetvanın kolay olduğu* konularda
esip gürleyebiliyor. Şahsından herhangi bir fedakarlık etmeyeceği
konularda insanları uyarıyor. Evet, dindarlık her zaman zordu, bugün de
zor velakin devletin veya üniversitenin garanti ettiği bir maaşa sırtını
dayayıp, dindarlık *yapmak* bir nebze daha az zor. Asıl zorluk, bir şey
üretip, bir şey yapıp, insanların arasında hayatın gerçek problemlerine
çözüm bulmaya çalışırken doğru kalabilmek. İmtihan edilirken doğru
kalabilmek.

O imtinanı halının altına süpürmeye yarayan bir takım araçlara, ki dini
tartışmalar ve işin ayrıntısına olan derin takıntılar da buna dahil, pek
ciddiyetle yaklaşamıyorum. Entelektüel olarak bir faydası vardır, eğer
sorun çıkarsa soracak da birileri lazım ve birilerinin de bu konularda
derinleşmesi gerek velakin o derinleşenlerin de sadece şuurlarıyla
konuştuğunu, herhangi bir zümre, devlet, parti, cemaat, genel olarak
dünyevi kaygılarını sözüne karıştırmadığına inanmak lazım. Günümüzdeki
*ulema* için bu kriterler zor. *Maslahat* insanları bir tarafa
yönlendiriyor ve kaynakları o yönlendikleri taraftan okuyorlar.

Hasılı dini tartışmaları uzun zamandır, dinin *kendisi* olarak değil, bu
konudaki entelektüel faaliyetler olarak okuyorum. *Kötü* değil veya
*anlamsız* da değil ama her zaman *yapacağım en iyi iş* de değil.

Başka adam bulamadığı için gelip bana dini soru sorana da verdiğim tek
tavsiye *günde iki rekat olsun namazını kıl* oluyor. *O namazda bunu
artırabilmek için dua et.*

Hepimiz neyin doğru, neyin yanlış olduğunu, hangi durumdan ne
çıkabileceğini ve hangi sakatlıklara bulaştığımızı aslında biliyoruz. En
azından ben biliyorum. İnsanları aldatmak için çok imkan geçiyor elime
mesela, onlara yalan söylemek için, her tür hokkabazlık için. Hemen her
gün bir kere *yalan söyleyip kurtulsam mı* durumu yaşıyorum, üzerime
aldığım işlerin bazılarının uzun zamandır bitemeyişi de fazla
doğruculuktan. Bir yandan da fazla dürüst durup, bunun propagandasını
yapmak da hoşuma gitmiyor, çünkü memleket veyahut *devlet* dediğimiz
aygıt, vatandaşına yalan söyletmek üzere kurulmuş gibi duruyor ve onunla
yaşamak zorundaysan, bir yerden, bir şekilde yalan söylemek zorunda olan
çok. İnsanlara her şeyi ayrıntısıyla anlatmanın imkanı olmayabiliyor.

İnsan zihninin aynı anda dikkat edebileceği başlık sayısı sınırlı.
Zihnini bir yere yönlendirince, başkalarından feragat etmiş oluyorsun.
Dini ayrıntılara boğanların da, asıl mevzulara, doğruluk, ahlak gibi
mevzulara dolaylı yoldan zarar verdiklerini düşünmeye başladım. Bir de
bizde, *inanırsan kurtulursun* diye bir inanç var. Belki doğru, inşallah
doğru, ancak bunun üzerinde fazla durmak *Yahudilerin* *bize ateş
değmeyecek* demelerine benziyor. Bir şeye gerçekten inanan insan, zaten
o gerçekmiş gibi yaşar ve insanın *Allah'a ve ahiret gününe* inanıp,
hesap vereceğini düşünmesi bile onu doğrultmaya yeter. Bizdeki ise
farklı bir inanç türü, *dilinle kabul ediyormuş gibi yap ve kurtul*
cinsi bir inanç. İnsanları *kazanmak* adına, net olarak bilmedikleri bu
konuda, çok geniş vaadlerde bulunuyorlar. Ben bir hadisin tefsirine
bakıp, *inanan kurtulur* diyemem mesela, böyle temel bir inancın hemen
her *âmenû*'dan sonra *ve amilu's-salihati* diye devam eden kitabı
ciddiye almamaya yol açacağını düşünürüm.

Ondan sonra *inanıp*, cenneti garantilemiş ve hatta bunu Peygamber'den
teyit ettirmiş insanların, falanca memurluk sınavında yolsuzluk
yaptığını öğreniyorsun. Ötekilerin inançlı inançlı rüşvet aldığını
düşündüren bir intiba ediniyorsun. Berikilerin inançlı inançlı insanlara
zulmettiğini görüyorsun. Burada bir yanlışlık yok mu?

Hasılı, Türkiye'nin diniyle ilgili dertlerim şöyle: Mesele çok fazla
törenleşmiş durumda, insanlar neyi ne için yaptıklarını bilmiyor.
Ayrıntılar, menkıbeler, hikayeler, gereksiz yığınla inanç ahlakın önüne
geçmiş durumda, dini edebiyat ahlaksızlık için bir vasıta olarak
kullanılıyor. Bunları düzeltecek kadar dini birikime sahip insanların
pek çoğu, dünyevi korkularla susuyor ve meselenin biraz daha bekleyerek
çözüleceğine inanıyor.

Sanırım helak olduk da haberimiz yok.

Footnotes
=========

.. [1]
   Bir gün diktatör olur da, imlayı ıslah edersem memleketin
   ekseriyetinin öğrenmemekte inat ettiği ve diğer ufak bir kısmının da
   takıntı geliştirdiği edat ve bağlaç *de*'lerin birleşik yazılmasını,
   ondan daha çok zihni karışıklık yarattığına inandığım fiilden isim
   yapım eki -ma ile olumsuzluk eki -ma'yı birbirinden ayırmak için
   aksan işaretlerini kullanacağım. Daha doğrusu olumsuzluk eki her
   zaman mé ve má olacak. Edatla çekim eki birleşince karışır diyenlere
   de, benzer bir teklifim olabilir: *Sendémi* ile *Sendemi* birbirinden
   daha kolay ayrılıyor, bunlardan ilkini bugün sen de mi diye
   yazıyoruz, ikincisini de sende mi diye.
