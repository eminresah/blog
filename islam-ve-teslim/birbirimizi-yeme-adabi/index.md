======================
Birbirimizi Yeme Adabı
======================

:date: 2014-11-23 02:18:14 +0200

.. :Date:   12656

Muhkem kitaptaki Hristiyan ve Yahudilerle ilgili hükümlerin günümüzde
farklı fırkalara ayrılmış müslümanlara hitap ettiğini düşünüyorum.
Aramızdan bazısı imanının kendisini ateşten (sayılı gün hariç)
koruyacağını düşünüyor ve bazısı İsa Mesih gibi Allah'ın *oğulları*
olduğunu ve onlara sığınmak gerektiğini. Dönüp söylenecek de sadece
*aramızdaki hükmü Allah verecek* olabilir, belki onun yanına, *sizinle
Allah'a ve ahiret gününe imanda birleşelim* de ekleyebiliriz.

Dini meselelerin *tartışma* yoluyla çözülebileceğine inanmıyorum. Adam
*Allah'la konuşuyorum, kainatı benim için devam ettiriyor, ben İsa'yım,
Mehdi'yim ama vatan millet için hepinizi dinledim* diyorsa, ona hangi
tartışmayla cevap verebilirsiniz?

Bir insanın konuşarak ikna edilebilmesine yarayan melekeleri yerinde
olsa, zaten bu kadar saçmalamaz. Böyle adamları kendine terk edip, ona
inanan saftirik muhiplere *peki buna ne diyorsun?* denebilir, belki.

Muhibinin de melekeleri yerinde olsa, bu kadar saçmalayan adamı sevmeye
devam etmez gerçi. İçi başka, dışı başka, soğan gibi her mertebede
farklı doğrularla sarılmış bir örgütten hakikat namına ne
öğrenebilirsin? Eğer bir insan, dışarıdakilere ve alt mertebedekilere
yaptığı *tedbirin*, üst makamlarca kendisine de yapıldığını bildiği
halde cemaat/örgüt/tarikat/ne karın ağrısıysa ondan ayrılamıyorsa, belki
*din düşmeyecek* kadar aklının yerinde olmadığına da hükmedilebilir.
Veya belki madden çoluk çocuğunun rızkıyla ve eğitiminin akamete
uğramasıyla tehdit ediliyorsa, *esir* olduğuna da hükmedilebilir.

Artık bilemiyorum ne diyeceğimi.

--------------

*Yarabbi, ahir zamanda birbirimizi tekfir etmemek için deli demeye
başladık, sen affet.*

--------------

Şeytanın müslümanların yoluna oturması, pek çok farklı şekilde
gerçekleşebiliyor. Hemen her fırkanın kendine mahsus bir *cennet planı*
var, bir takım kurtuluş reçeteleri. Bunları bir ölçüde Kur'an ve Hz.
Peygamber'in uygulamasına dayandırıyorlar. Bu reçetelerin sadece *kendi
reçeteleri* olduğunu unutunca, şeytan da o reçeteleri onlara karşı
kullanmaya başlıyor.

Reçete hastayı tedavi etmez. Şifanın Allah'tan olduğunu unutan adamların
burnu da reçeteden kurtulmaz.

--------------

Safiyane başlayan hareketlerin, bir safhadan sonra kendilerini
gereğinden fazla ciddiye almaları bundan. Başarı çok aldatıcı bir
gösterge. İnsanın *ilhamı* rahmani veya şeytani olabildiği gibi,
başarısı da rahmani veya şeytani olabilir. Sırf başarılı diye bir insan
*daha makbul* sayılmaz, başarısızlık da yanlış yolda olduğunu göstermez.
Allah'ın kullarından kimine başarıyı *hesapsız* nasip ettiğini biliyoruz
ve onlar da bu başarıyla imtihan ediliyorlar.

Yalnız müslümanların şöyle bir *dezavantajı* var. Peygamberimiz ﷺ
tarihin gördüğü en *başarılı* insanlardan biriydi ve biz de ister
istemez, onun yolunu takip edenlerin başarıya ulaşacaklarını kabul
ediyoruz. Dünyevi başarı bizim için bir kriter haline geliyor.

Tefekkür eksikliği peygamberin başarılı olmasından, başarılının
peygamber olmasına zıplamaya sebep oluyor çok zaman. Etrafından ilgi
görüp, ilminin *derinliğine* kapılan adam, bir süre sonra *zamanın ilan
edilmemiş peygamberi* gibi davranmaya başlıyor. Bunların örnekleri el'an
elimizdekinden ibaret değil.

--------------

Tasavvufa dair fikrim de sonunda buna vardı: Zühd ve takva için başlamış
gelenekler, sonunda şeytanın o geleneklerin üstüne oturmasına sebep
olmuş. O sebeple *tamamı yanlış* diyemiyorum velakin *tamamı doğru*
diyecek kadar da rahat değilim. Tasavvuf da hemen her araç gibi iyiye
veya kötüye kullanılabilir.

Tehlikeli bir araç olduğunu, ağaçları kesip göklere uzanan merdiven
yapacağım diye, kolunu bacağını kafanı kesme riski bulunduğunu da
gözönüne almak lazım.

Kimseye *neden marifet ve hakikat mertebelerine erişmedin?* diye bir
soru sorulmayacak ama *neden Allah'tan başkasına kulluk ettin?* diye bir
soru mevcut. Birincisinin cevabını bulacağım diye ikinci soruyu riske
atmaya değer mi?

--------------

Bugün *Affaniye*'nin imtihan bahsini yazdım. (Affaniye oğluma yazdığım
mektup derlemesi.) İnsanın imtihanı, her an o dikkati sürdürmek zorunda
olması ve yanılmış olabileceğini kabul etmesi. Bir yandan fani ve
düşüncesinin sınırlı olduğunu görmesi gerekiyor, bir yandan da o sınırın
her zaman bir imtihana dahil olduğunu ve sınırın dışına çıkabileceğini,
kendi fani çeperinin ötesine geçebileceğini düşünebilmesi gerekiyor.
İnsan olmanın zor tarafı bu. İmtihanın varlığına inanmak bile imtihan,
onun varlığını kabul edebilmek de öyle. Önümüze puanları yazılı sınav
soruları gibi gelmiyor hayat. Bazen asıl imtihanın önündeki sorudan
değil, onu çözerken gözden kaçırdıklarından geldiğini farkediyorsun.
Bazen çok bariz oluyor sorular ve bazen de o kadar örtülü ki, insanın
imtihana imanı sarsılıyor. Neden böyle, *bilen gelsin bu meydane.*
