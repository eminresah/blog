======================
Allah Rızası Ne Demek?
======================

:date: 2014-11-23 03:41:51 +0200

.. :Author: Emin Reşah
.. :Date:   12769

Seneler önce Deniz Feneri derneğiyle ilgili ilk şüpheler başladığında,
bir mektup yazıp, *madem Allah rızası için uğraşıyorsunuz, neden başka
bir isim ve kurum bulmuyorsunuz?* demiştim. Bazı konularda ismine azıcık
şüphe de karışması bile terkedip gitmek için yeterlidir. *Bazı
konuların* başında *Allah rızası için* yapıldığı iddia edilenler tabii.

Adamlar da bana *şöyle önemli işlerimiz var, böyle bilmemnelerimiz var*
diye bir cevap yazmıştı. Zaten bunları *korumak ve devam ettirmek*
maksadıyla yapılmış bir tavsiyeydi benimki, bulunduğu yerde suya necaset
damlamasından şüphe duyuluyorsa, başka kaba almak gibi.

Eğer belli bir kurum olsaydı, bu cemaat denen *networke* de benzer bir
mektup yazardım. Neticede kendini *Allah rızası için* oraya vakfettiğini
söyleyen, Allah'ın rızasını başka bir yerde de arayabilir.

Buna mukabil mesela AKP için de aynısını söylemem gerektiğini iddia
edenler çıkacaktır. *Onlar da yolsuzluk iddiaları ve kasetlerle
müslümanların marka değerini düşürdü* diyebilirsiniz. Bununla beraber,
bir siyasi partinin Allah rızası için çalışmak gibi bir iddiası
bulunmaz. Yaptığı ve yapmadığı her şeyi neticede siyasi sonuçlarını
gözeterek yapar. Hatta işin içine girmiş dini ifadeler bile bu siyasi
sonuçlarla beraber değerlendirilmelidir.

Neticede *aynı şey* olmadıklarını cemaatçi veya partici herkesin
farkettiğini sanıyorum.

Allah rızası için çalışmak, insana bir hürriyet verir. İnsan Allah'ın
rızasını gözeterek bir iş yapıyorsa, yine onun rızasını gözeterek bunu
terkedebilir. Çok zor bir iş değildir. Korkmasına gerek yoktur.
Yaptıklarının ecrini Allah'tan bekleyen kişi *bu zamana kadarki emeğim
heba olursa* diye düşünmez, *bu kurumlar olmazsa, şöyle olur, böyle
olur* diye hesap yapmaz. Yaptıklarının karşılığını, emeğinin dünyevi
meyveleri de Allah'ın elindedir. Bunlar için endişe etmez.

Buradan, ters yönde akıl yürütürsek, birisi için bu *kapatıp çıkma*
hürriyeti yoksa veyahut yapılanın karşılığını alıp almayacağından endişe
ediyorsa veya eserlerinin, planlarının akıbetinden şüphesi varsa, orada
Allah rızasından başka bir şeyler de mevcuttur. Nedir o? Şahsi ikbal
kaygısı olabilir mesela, sosyal endişeler olabilir, maddi kaygılar
olabilir, envai çeşit kaygı olabilir. Şeytan'ın *yola oturması*
cinsinden pek çok kaygı bulabilirsiniz önemli tarafı, Allah rızası
olmayışıdır.

Bu kaygıların hemen hepsi anlaşılabilir kaygılar. İnsani kaygılar.
Bununla beraber asıl kötü tarafı, aslen bu kaygılarla hareket ettikleri
halde, insanların bazısının kendini ve başkalarını Allah rızasıyla
kandırması. Allah'ın rızasının hangi fiilde olduğunu her zaman
bilemeyiz, ancak dünyevi kaygılarını onun adıyla perdelemeye çalışmakta
olmadığını söyleyebiliriz.

Biri bir yandan *Allah rızası* diyor, bir yandan da *dersanemiz*,
*partimiz*, *tarikatımız*, *okulumuz*, *ülkemiz*, *bayrağımız*,
*hocaefendimiz* diye endişe sıralıyorsa inandırıcı bulamıyorum. Allah'ın
rızasını kendi yaptığı *kavramlara* ve *planlara* bağlanmakta görenlerin
işleri aksi gitmeye başlayınca da acıyasım gelmiyor. *Allah'ın rızası
batmanızdaymış nitekim* diye düşünüyorum. Güneş batmazsa nasıl doğacak?
