==============
Gülen'e Gülmek
==============

:date: 2014-11-23 03:41:51 +0200

.. :Author: Emin Reşah
.. :Date:   12808

Sözde Hocaefendi Gülen birilerine *kim olduğunuzu belli etmemek adına
ölçülü içki içmenize veya başörtüsü takmamaya cevaz verilebilir*
demişmiş. Adamın birinin bir yerde anlattığı itiraf. Doğru olabilir veya
yanlış olabilir. İçki konusunda olmasa da, başörtüsü konusundaki
telkinlerini sair yerlerden ben de duydum.

Gülen hakkında *bunu yapmaz* diyecek kadar güvenim olsaydı, ictihad
ayrılıklarının önemi yoktu. Bunu anlamak çok mu zor bilemiyorum. Bir
insan içki içmeye, başörtüsünü çıkarmaya cevaz verebilir, bunu yapan çok
var, ancak bir insan bana başka, sana başka, ona başka görünemez. Şarap
dışındaki içkilerin sarhoş olunmayacak kadar içilmesine mesela Ebu
Hanife de cevaz verir, bunun için delilleri vardır, kabul edersin,
etmezsin, veya kafayı Yaşar Nuri Öztürk gibi *nebizle* bozmak da
serbesttir. *Hz. Peygamber mayalanmış şıra içerdi* demekle dinden
çıkılmaz. Veyahut başörtüsü konusunda aradığın her tür fetvayı bulmak
mümkündür, görüş, delil, ictihad arayana münbit bir alan, malum.

Bununla beraber buradaki mesele bunlar değil. Buradaki mesele *ne için?*
sorusuna verilemeyen cevap. Bir adam sana gelip, *içki içmezsem intihar
ederim* dese, izin verir misin, vermez misin? Bir adam sana gelip *içki
içmezsem falanca makama kavuşamam* dese, izin verir misin, vermez misin?
Bir adam sana gelip *karımın başörtüsünden dolayı memurluktan atılmam
sözkonusu* dese açmasına izin verir misin, vermez misin? *Cevaz*
meselesinde önemli tek kriter *ne için* sorusuna verilen cevap. Eğer
Türkiye Cumhuriyeti'nin belli makamlarında yer edinmek fıkhen *zaruret*
görülüyorsa, aferin, iyi yapmış, ancak benim kitabımda *açsanız doyacak
kadar domuz eti yiyin* yazar, *azacak kadar* yazmaz. Doğrudan cana bir
tehlike varsa cevaz verilen konuları, insanlara şirin gözüküp, dost
gözüküp, haklarında şantaj yapmak, bilgi toplamak maksadıyla esnetince
ortaya böyle bir *din* çıkıyor. Kimisi bu adamı *en birinci müslüman*
sanıyor, ben de naçizane, *ben o ikibin yüzlünün dininden değilim*
diyorum.

Kandırılmak bir şeydir, kendini zorla kandırtmak başka bir şey.

Geçenlerde `*Amerika Dünyanın
Dümeninde* <http://tr.fgulen.com/content/view/7877/15/>`__ isimli
*enfes* röportajına rast geldim. Eğer bu adamın cahil olduğunu oradan
anlayamıyorsanız, daha bir şey söylemem. *Zencilerin ortak noktası
Amerika'nın şeytan olduğuna inanmasıymış*, Japonlar 2. Cihan Harbinde
keyiflerinden saldırmışlar Amerika'ya, Amerika hiç ambargo falan
uygulayıp tahrik etmemiş, (ki Japonların doğrudan Amerika kıtasına
saldırma gücü olmadığını herhalde Amiral Yamamoto da, İmparator Hirohito
da biliyordu) ve sair saçmalıklar. Demokrasiler tüy gibi hafif hafif
yere iniyormuş, tüp gibi patlamazmış, emin ol 1789'dan Napoleon'un
imparatorluğuna kadar süren Fransızların *demokrasi* devrinde hiç
patlama olmadı veyahut yeryüzünde *patlamasız* çöken bir devlet var.
Tarih bilgini seveyim senin, seni *alim* diye dinleyenleri seveyim.

Şu röportajdan akan bılık bılık iki yüzlülük, hayır, bu adam Amerika'nın
temsil ettiği değerlere de iman ettiğinden değil, demokrasiye dizilen
güzellemeler de yalan, sadece fırsatçılık, sadece güçlüye yaranma,
sadece *tezgahıma dokunmasınlar* kurnazlığı. Bir de ahlak satarlar.

Başka yerimle.
