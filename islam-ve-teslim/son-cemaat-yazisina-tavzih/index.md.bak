==========================
Son Cemaat Yazısına Tavzih
==========================

:date: 2014-11-23 02:18:14 +0200

.. :Author: Emin Reşah
.. :Date:   12550

*Önceki yazıya* dair birkaç itiraz geldi, onlara dair bir açıklama
yapmak istedim.

*Eleştiri neden Gülen'in şahsına yöneldi?* Çünkü sayabileceğimiz diğer
örneklerin hepsi *Cemaati temsil etmiyor* bahanesiyle savuşturulabilir.
Bir kurumu kimin temsil ettiği önceden bellidir ancak Cemaat'i kimin
temsil ettiğini bilemiyoruz. Hocaefendi dışında herkesin sözüne *şahsi
görüşleridir, Cemaat'i bağlamaz* demek mümkün. Evet, buna düz tabiriyle
kaypaklık diyoruz ama şaşırdığımı söyleyemem. Suyu bulandırırken, sağa
sola iftira atarken cemaati temsil ettiğini ima eden adamlar, ertesi gün
başka bir olayda dışarda kalabiliyor.

Misal Hz. Peygamber ﷺ için *kıblesini şaşırdı* diyen adamı sorsan,
eminim *Cemaati bağlamaz* diyecektir. *Yok bağlar* mı diyeceğim,
bağlamıyorsa zorla mı bağlayacağız? [1]_

Bu sebeple, Gülen dışındakileri pek konu edinmedim. Zaten gerek de yok,
malzeme çok hamdolsun.

*Neden fertut kelimesini kullandın?* Gülen'in söylediğinin, yaptığının
tamamen bilincinde olduğunu düşünmek işime gelmediğinden. Çünkü bu
durumda, akli melekelerini değil, müslümanlara ihanetini sorgulamak
gerekecekti.

Kendi gözümle ne halde, kimin telkini altında yaşadığını bilmediğim biri
için *ihanet* kelimesini kullanmaktansa, *iradesiz*, *manipüle
edilebilir*, *yaşlı*, *akli melekeleri zayıf* demeyi tercih ettim.
Fertutun *yaşlanmaya bağlı bunama* telmihi de var, ancak kastım bu
değildi. Bu sebeple yazıdan o kelimeyi çıkardım.

*Hal sahibi* olduğunu tahmin ediyorum velakin öyle insanların, siyaset
kumpaslarına dahil olunca kullanılmalarının kolay olduğunu da
biliyorum.  Onun cemaatteki durumunun düşündüğümüzden daha sembolik
olduğuna inanmak zannımın güzelliği açısından işime geliyor.

Bilinçli yapıyorsa, Cemaat tamamen onun kontrolü altındaysa durum çok
daha vahim demektir. Velakin Türkiye'ye gelme iradesi bile şüpheli, uzun
zamandır Cemaat'ten hariç biri tarafından ses veya video kaydı
yapılmamış bir insanın bütün bu makinayı çalıştırdığına inanmam zor.

*Onu seven insanları neden üzüyorsun?* Sevmemeleri için :]

Bir insanın çok sevilmesi, onu eleştirilemez yapmaz. Justin Bieber'in
Gülen'den daha çok seveni var ama bu onu veya sevenlerini müzik zevki
açısından ciddiye almıyoruz. Gülen'in sevenleri de, sevgilerini saplantı
haline getirmişlerse, üzülmelerinde bir beis göremiyorum.

Benim de saygı duyduğum, bazıları ölmüş, bazıları yaşayan, bazıları hür,
bazıları hapiste insanlar var ancak bunlara yönelmiş bir eleştiriyi,
kendime yönelmiş saymam. Kemal Tahir, *Devlet Ana*'da Mevlevilik için
*oğlancılık okulu* dediğinde, *vay zındığın önde gideni* deyip kitabı
parçalamam, Boratav'ın kitabındaki edepsiz Nasreddin Hoca fıkralarına
bakıp, *vay bu zındık manevi üstadıma ne diyor* demem, hatta biri Necip
Fazıl'ın *o kadar da iyi edebiyatçı olmadığını* söylediğinde, *galiba
doğru söylüyorsun, çok **ego** var şiirlerinde* diyebilirim. Gülen bu
insanlardan daha büyük, daha önemli bir şahsiyet değil.

Gülen'e kendini *bağlı* hissedenlerin hissiyatına kıyaslayabileceğim bir
bağ arıyorum kendimde ama yok. Belki böyle bir intisabım olmadığı için
bu kadar rahat konuşuyorum. *Nefes alan putlarıma* sövemezsiniz, çünkü
öyle biri yok. Gençliğimde en çok kendisine bağlı hissettiğim
Mirzabeyoğlu'na bile böyle bir bağlılığım yoktu.

Onun için belki de mesele Gülen'e söylediklerim değil, bir faniye bu
derece bağlı olmaktır.

*Peki bu yukarıdaki mantık Peygamber ﷺ için de kullanılamaz mı?* Yani
birisi, *o zaman Peygamber'e de mi bağlı olmayacağız?* diyemez mi?

Bunun cevabı belli. *O istisna* diyerek konuyu kapatmak. Eğer Gülen'e
Peygamber'e itaat ediyor gibi itaat eden biri varsa, imanını gözden
geçirmesinde fayda var.

Ve dahi Peygamber ﷺ de bu derece *tartışılmaz* bir konumda değildi.
Hudeybiye'de Hz. Ömer ona bir sebepten ötürü çıkışması ve aynı Ömer'in,
vefatından üç gün önce kalem istediğinde *hasta, kendinde değil* deyip
engellemesi. Bu *hocamız ne yaparsa haklıdır, ağzından çıkan her tür
incelemeden berîdir* anlayışının pek de Peygamber ﷺ için geçerli
olmadığını gösteriyor. Dahası şeytanın Peygamber'in ﷺ ağzından çıkanı
bile etkileme gücü varsa, falanca hocanın, filanca imamın sözünün de
inceleme ve tahkikten vareste kalabileceğini iddia edemeyiz. [2]_

*Böyle söylersen insanlar birbiriyle nasıl konuşacak?* Konuşmak,
birbirine zıt fikirde de olsa, birbirinin samimiyetine ve maksadına
güvenen insanlar arasında gerçekleşir. Eğer yazıdan anlaşılacak bir şey
varsa, o da Gülen'e ve Cemaatine bu manada güvenmediğimdir.

Böyle bir güven olmadığında, konuşulacak en fazla AK Parti ve Cemaat
arasındakine benzer bir *menfaat ittifakı* olabilir. *Ortak düşmanımızı
nasıl alt edebiliriz?* ittifakı. İttifak hedefine ulaştığında, taraflar
birbirine güvenmediği için halihazırdakine benzer bir arızanın çıkması
mukadderdir. Daimi ittifak ancak samimi taleplerin karşılanmasıyla olur,
samimi talepler de ancak ifade edilirse bilinir. Bir yandan tek derdi
tefsir dersleriymiş gibi konuşup, bir yandan da devlet politikasına
dahil olmaya çabalayana kim, nasıl güvenecek?

Uzaktan Cemaat'in karakterine işlemiş *tedbir* kaygısının, kendi
içlerinde bile tam bir samimiyet sağlayamadığını, *vazife* uğruna
insanların sustuğunu, çok defa kolun kırılıp yen içinde kaldığını
düşünüyorum. Bu sağlıklı büyümüş, ortak değerler etrafında, ne
istediğini bilerek bir araya gelmiş bir topluluğu işaret etmiyor.

*Fikir adamı değil* eleştirisinin sebebi de bu. Hocaefendi, mefkure ve
ideal konusunda pek çok örnek veriyor ve Asr-ı Saadet hayalleri
kurduruyor ancak bugüne dair bir mefkure ve ideale dair bir fikri yok.
Bir zaman makinası yapıp, milleti geçmişe yollamayacaksa Cemaat'ten en
fazla *Liberal Demokratik* dünya düzeni içinde, uysal, yardımsever ve
üretken vatandaşlar haline gelmesini bekleyebiliriz. Daha fazlası için
ne irade, ne gayret, ne fikirleri var.

Cemaat'in *M.* Fethullah hocalarını, bir uçaktan *hidayetçi* olarak
inişinin hayalini kurduklarını tahmin ediyorum. Ancak o hayalin ertesi
günü ne olacağı konusunda kendisi de dahil, kimsenin bir fikri yok.

*Yazıda çok *ad hominem* var.* Bu itiraz yerinde bir itiraz, çünkü bir
insandan bahsederken *ad hominem* yapmadan ne söyleyebilirsiniz?

Neticede Cemaat'in kişiliğini nefsinde sembolleştirmiş bir insandan
bahsediyoruz. Bu insandan bahsederken de *kişiyle ilgili* bir takım
ifadeler kullanmak mecburi. Eğer ortada, kendisinden ayırabileceğimiz
bir eser, bir düşünce olsaydı, o zaman kişiliğine dokunmadan buna dair
bir şeyler yazabilirdim ama yok. Misal Necip Fazıl'ın *Başyücelik
Devleti* bahsini, nasıl biri olduğuna bakmadan ele almak mümkün. *Ya
bırak bu kumarbaz adamı, at yarışı delisi birinin fikri* demek *ad
hominem* olur.

Buradaysa öyle bir durum yok. Ortada kendini onyıllar süren bir gayretle
sembol haline getirmiş, Cemaati'nin tek entelektüel varlığı olmuş birine
dair, ad hominem'e bulaşmadan nasıl yazabilirsiniz?

Bir de *ad hominem*'in pozitif kullanımı mevcut. Bunu Cemaat'in
propagandasında her gün görüyoruz. *Falanca insanlar dağda taşta hizmet
ediyor, o halde söyledikleri doğrudur* minvalinde giden bir sürü söz
var. Hatta Hocaefendi'nin söylediklerinin dinen geçerli olduğuna dair
argümanların hemen hepsi *ad hominem.* *Bizim hocamız sahabe hayatı
yaşıyor, söyledikleri de bunun için doğru* cümlesi, ad hominem'dir
mesela. Bir kimsenin söyledikleri, yaşayış tarzına bağlı olmadan doğru
veya yanlış olabilir, Papa birinin ayağını yıkadığında teslisin
doğruluğuna inanmıyoruz.

Dini ve ahlaki meselelerde, ad hominem kullanmadan konuşmak hemen hemen
mümkün değil. Çünkü ahlak *taklit* ile öğrenilir. O sebeple ahlak
sözkonusu olduğunda, *kime benzemek istiyorsun?* sorusu, Peygamber ﷺ'in
şiddetle üzerinde durduğu gibi *ahlaken neredesin?* sorusuyla hemen
hemen aynıdır.

*Sen kimsin?* ve **Sana bunları yazdıran nefsini kontrol ettin mi?**

Doğrudan bunları söyleyen olmadı ama muhtemelen okuyanların arasında
olmuştur.

Ben kimse değilim, söylediğim sözlerin, doğruluğunu ve yanlışlığını kim
olduğum üzerinden değerlendiriyorsanız, okumasanız da olur. Kimseye
galebe çalmaya çalışmıyorum, kimseden maddi veya manevi bir ücret
talebim, menfaat veya hürmet kaygım yok.

Yazdıklarımın nefsimle münasebetini kontrol ederim. Zaten yazı
macerasında gayelerimden biri nefsimin azıcık ıslahıdır. Bununla beraber
burada, nefsanî davrandığımı, Cemaat ehlini ve Gülen'in şahsını,
kudretini kıskandığımı düşünen varsa söylemek isterim: Ben bugüne kadar
kimseye *onu bırakın da benim dediğimi yapın* demedim. Birilerinin beni
Gülen'in çoklarınca sevildiği gibi seveceğini düşünsem, pılımı pırtımı
toplar, ortalıktan kaybolurum. *Sevilmemek* için gayret etmiyorum,
bununla beraber sitedeki yazıları okuyan biri, kendimle ilgili
olumsuzlukları da gizlemediğimi ve özenilme gayretim olmadığını
farkedecektir.

Ortalıkta dinî ilimlerde kuvvetli, söylediğinde net, sözünü bir takım
cemaat veya politika planlarına heder etmeyen, numaradan tevazu kibrine
kapılmayan ve zalimlere cennet vaadedip, askerlere tezkiye etmeyen
alimler var. Arayınca kalbi mutmain edeni de bulursunuz. Onların sözünü
dinlemek benimkini dinlemekten evladır.

*Mavi Marmara meselesi neden bu kadar önemli?*

Orada, olay olduktan *sonra*, *izin alsaydılar* demenin manası, şehit
olanların *pisi pisine gittiği* oluyor da, ondan.

O gemi zahiri hedeflerine ulaşmamış olabilir, ancak şühedaya duyulan
hürmet, *izin alsaydılar* gibi bir sözü hakaret haline getirir. Bu
mesela Akabe biatında, Hz. Peygamber'in ashabı için de söylenebilirdi.
Zalimden izin almayı yardımlaşmanın şartı haline getirmek, *zalim haklı*
demek değil mi?

Gülen'den İsrail'i lanetlemesini herhalde kimse beklemiyordu. Ancak en
azından susması zulme uğramışların hakkıydı.

*Ecevit'e şefaatini bahşetmesi neden olumsuz bir şey?*

Ehl-i Sünnet'in inanç kaidelerinden biri *bir müslümana, dininden dolayı
zulmeden kişi kafir olmuştur* der. Ecevit, başbakanlığı sırasında
dolaylı olarak yaptıkları bir yana, Merve Kavakçı'ya sırf başörtüsü
sebebiyle şahsen saldırması ve akabinde herhangi bir tevbe emaresi
göstermemesi sebebiyle buna dahil edilir.

Burada *Ehl-i Sünnet'e göre* deyişimin sebebi şu: Ben mesela cemaatin
kıblesi şaşanı ve burada Bülent Ecevit için bu kararı verecek bir merci
değilim. Dahası günümüzde tekfirin hukuki bir tarafı olmadığı için
gereksiz yere anmanın doğru olmadığını da düşünüyorum. Dahası *kafir* ve
*müslüman* etiketlerindense, bunların işaret ettiği fiilleri anlamanın
daha doğru olduğu kanaatindeyim.

Bununla beraber, müstehapların detaylarına kadar ballandıra ballandıra
anlatabilen bir insanın, bu basit ve temel kaidelerden de haberi olması
gerekir. Bunu bırakıp, o insana şefaatten bahsetmesi biraz tuhaf değil
mi?

Bulunduğu pozisyon sebebiyle bu kadar rahat konuşması zor olabilir,
velakin burada da susabilirdi. Ecevit, şu meşhur dersaneleri hakkında
kendisine iyilik yapmış olabilir ancak bu onun bu milletin son yirmi
yılın en büyük belası, beceriksiz bir zalim olduğu gerçeğini
değiştirmez.

Ecevit'i Ebu Talip'le karşılaştırmaları da başka bir tuhaflık. Ebu
Talip, Mustehziûn'dan değildi ve hiçbir müslümana zulmetmedi. Aradaki
farkı görmek çok mu zor?

*E, peki ne yapalım?*

Cemaatin içinde olmanın türlü çeşit sebebi vardır, eminim. Kalacak yer
ihtiyacından, Allah rızasına herkesin başka bir gayesi vardır. Hepsine
ayrı saygım var, hatta Cemaat mensubuna saygım yukarıdan aşağıya artar.
Nedense yükselmenin, diğer tüm bürokrasilerde olduğu gibi zahiri
başarıya bağlı olduğu kanaati hasıl oldu bende.

Naçiz tavsiyem, insanların bu gayelerini *doğrudan* hedef alması.
*Dersane-okul kuralım, oraya gelen çocuklardan bazısını evlere davet
edelim, orada dersler yapalım, sonra onlar büyüsün ve bürokratik
kademelere gelsin ve ideallerimize yardım etsin*, Nasreddin Hoca'nın
peşin para hesabına benzeyen bir plan. Kaç kişide ne kadar çalışıyor,
bilmiyoruz, ancak bu insanların hiçbiri, o bürokrasinin genel karakteri
hilafına bir hayat süremez. Bürokrasinin ekseriyetini de böyle tezgah
mamülü hale getirmek mümkün olmadığına göre, sonuçta bir *yardımlaşma
kulübü* veya *Mason locası* kabilinden bir şey çıkar en fazla.

Politika yapmak isteyen bir parti bulsun. Muhtaçlara yardım etmek
isteyen, çevresinde yardım etsin veya güvendiği birilerini vasıta
kılsın. Lise dersi anlatmak isteyen, etrafındakileri toplayıp ders
anlatsın. Bürokrasiye yuvalanmak isteyen kanuni yoldan yapsın. Dini
kitap okuyup, insanlara anlatmak isteyen, etrafındakileri çağırsın. Ne
yapmak istiyorsa, içinde bulunduğu topluluğun o hedefe *doğrudan* bir
faydası olduğundan emin olsun. Cemaatinki gibi dolambaçlı yollardan
geçmek için insanın çok fazla *tedbir* yapıp, çok fazla hiyerarşiye
bulanması gerekiyor. Sonunda kimin kime ne amaçla yardım ettiğinden
bîhaber, dünyevi *yükselme* ve *alçalmanın* önemli olduğu bir topluluğa
dönüşüyor.

Bir merkezden yönetilmek, yapay bir *güç* duygusu verebilir ancak derdi
Allah rızası olanın böyle bir güçten kaçması gerekir. Mute harbine giden
ordu, Hz. Peygamber'in o zamana kadarki en büyük ordusuydu ve
karşısındakilerden daha kalabalık olduğu halde neredeyse yeniliyordu.
Dünyevi güç müslümanları da diğerleri kadar aldatır. Evet bir stadyumda
insanları toplamak için büyük paralar ve organizasyon gerekir ama onlara
stadyumda ancak bir gösteri sunabilirsin ve gösteri, sadece gösteridir.

Bir de tabi, *insanların imanını kurtarmak* için uğraşmanın tuhaflığı
var. Kimse kimsenin imanını kurtaramaz. İnsan en fazla güzel bir örnek
olabilir. Yoksa insanların kafasından aşağı doktrin yuvarlayarak, onlara
nafile ibadet hesabı sorarak, yapay bir dünyada, diğer insanlardan
yalıtarak ve hele evlenmemeyi muteber gösterip *ruhbanlık yazarak* iman
kazandırılmaz.

İnsanın imana erişmesi tahkik iledir. Tahkik de her zaman şahsîdir.
İçinde bulunduğu topluluk bu tahkiki kolaylaştırabilir veya
zorlaştırabilir, ancak kimse kimsenin namına tahkik edemez. Başkasının
tahkikinden kopya çekemez, çünkü düşüncede ve tecrübede kopya çekmek
tahkiki yozlaştıran ve onu hedefinden saptıran en önemli meseledir.

*Ama dersaneler ne olacak?*

Şimdi, açıkçası dersaneler açık kalsa ve Cemaat'i kapatsalar hiç fena
olmaz.

Bu konuda insanların değişik fikirleri olabilir. Bir aklım aceleye
gelecek bir konu olmadığını söylüyor ve diğer aklım *eğitim sistemi daha
ne kadar kötü olabilir ki* diyor. Yani meseleyi sırf bir politika
meselesi olarak ortaya getirince, söylenecek çok şey olabilir ancak bunu
sadece bu işten para kazanan *dersane sahiplerine* değil, velilere,
talebelere ve sair etrafa da sormak gerek. Dersane sahipleri *buraların
eğitimi bizden sorulur lan* diye lafa girince, eh, tabii ki, *höst*
diyecek birileri de olacak.

Bu konudaki kısa fikrim, sınavların bilgisayarda yazılı yapılması,
testin çok sınırlı şekilde kullanılması ve bu sayede o sınavı okuyan
öğretmenlerin de kontrol edilebilmesi. Bir talebenin imtihanını okuyan
beş öğretmen varsa ve bunların dördü yakın notlar veriyor, biri çok
yüksek veya alçak not veriyorsa, misal, o öğretmenin okuduğu diğer
sınavları da incelemeye almak mümkündür, vs. Yani işin içinden kağıdı
bir şekilde çıkarınca, optik forma da ihtiyaç kalmaz ama bu tamamen ayrı
bir fasıl.

Buradaki derdimiz dersane meselesi değil, bir kısmının ticari
müesseseler olduğu halde *Allah rızası* ifadesini bu kadar rahat
kullanabilmesi. Ortalıkta para mevzuu yokmuş, herkes hayrına
çalışıyormuş, bu kokuşmuş kırbaçlı başarı sisteminin parçası değilmiş
gibi konuşabilmeleri. Neticede (teknik, sosyal, kanuni vs.) araçların
Allah rızasına bu kadar rahat mevzu edilmesi ürkütücü. Bu ülkede
dersanelerden önce müslümanlık yok muydu?

Bu yaygaranın asıl üzücü tarafı, çok daha önemli meselelerde sesi
çıkmayan, pasifizmi şiar edindiğini hissettiren Cemaat'in aslında o
kadar da pasifist olmadığını anlamamız oldu. Demek dersanesine basılınca
sesi çıkıyormuş, yani daha önce sesinin çıkmayışı, ses telleri
olmayışından değil, o meseleler umurunda olmayışındanmış. Bugün bile
milletin başka derdi yokmuş gibi, harala gürele, sabahtan akşama dersane
sayıklanların, bir yandan da *hakikat* gibi, *iman* gibi sözleri oluyor.
Gülen olur da demiyorlar.

Bir de başından beri, bu dersanelerin sadece dersane olduğunu unutturmak
ister bir hali var. Bu numaraların neticede ters tepeceğini görmemeleri
nasıl mümkün bilmiyorum. Cemaat dersanelerle ilgili derdinin, para mı,
insan devşirme mi, yoksa başka bir şey mi olduğunu söyleseydi daha ikna
edici olurdu. Gerçek derdinin ne olduğunu söylemeyen hastanın, tedaviden
şikayet etmeye ne kadar hakkı var?

Ve maalesef, gerçek derdinin ne olduğunu dinleyecek de, inanacak da
güvenim kalmadı.

.. rubric:: Footnotes

.. [1]
   Hayır, o söz bir defa kendi hesabından sadır olduktan sonra, belgesi
   ve kimin yazdığını izhar ederek tövbe etmediği sürece *hesabıma
   girmişler* bahanesiyle üzerinden atamaz. Kimseyi tekfir etmek işim
   değil ama Ehl-i Sünnet'e göre bu söz elfaz-ı küfürdendir. İmanını
   ciddiye alan adamın durumu ciddiye aldığını göstermesi, o ciddiye
   almıyorsa, birilerinin aldırması gerekirdi.

.. [2]
   Bu meseleyi, vahyin tabiatı ve Hz. Peygamber'in (ve sonra gelenlerin)
   rolü konusunda bizlere ihtar ve imtihan olarak kabul etmektense,
   üstünü örtmek işimize geliyor. Çünkü bizde itaat birinin sözünü
   *tartışmasız* kabul etmek anlamına geliyor, aklımıza yatmasa bile
   bunu rasyonalize edebiliyoruz. Allah'ın insana sunduğu gayb
   imtihanıyla, falancanın saçmalamasını bir tutabiliyoruz. Sözün ne
   kadar kolay ağızdan çıkabildiğini, anlamının ne kadar kolay
   çarpılabildiğini görmezden gelmek bizi de sorumluluktan kurtarıyor
   tabii. İşimize gelmesi de böyle.
