---
title: Son Cemaat Yazısına Tavzih
author: Emin Reşah
date: 2014-11-23 02:18:14 
dp: 12550 
tags:
    - FETÖ
    - Fetullah Gülen
    - the cemaat
---

*2021 notu: Bu yazı 2014'ten ve bu zaman için yumuşak gelebilir. O günlerin
şartlarını düşünerek okumayı salık veririm.* 

[Önceki yazıya](/islam-ve-teslim/the-cemaat/) dâir birkaç itiraz geldi. Onlara
dâir bir açıklama yapmak istedim.

*Eleştiri neden Gülen'in şahsına yöneldi?*

Çünkü sayabileceğimiz diğer örneklerin hepsi *Cemaat'i temsil etmiyor* 
bahanesiyle savuşturulabilir. Bir kurumu kimin temsil ettiği önceden 
bellidir ancak Cemaat'i kimin temsil ettiğini bilemiyoruz. Hocaefendi 
dışında herkesin sözüne *şahsi görüşleridir, Cemaat'i bağlamaz* demek 
mümkün. Evet, buna düz tâbiriyle kaypaklık diyoruz ama şaşırdığımı 
söyleyemem. Suyu bulandırırken, sağa sola iftira atarken Cemaat'i temsil
ettiğini imâ eden adamlar, ertesi gün başka bir olayda dışarda kalabiliyor.

Misal, Hz. Peygamber ﷺ için *kıblesini şaşırdı* diyen adamı sorsan,
eminim *Cemaat'i bağlamaz* diyecektir. *Yok bağlar* mı diyeceğim,
bağlamıyorsa zorla mı bağlayacağız? [^1]

Bu sebeple, Gülen dışındakileri pek konu edinmedim. Zaten gerek de yok,
malzeme çok hamdolsun.

*Neden fertut kelimesini kullandın?* 

Gülen'in söylediğinin, yaptığının tamamen bilincinde olduğunu düşünmek
işime gelmediğinden. Çünkü bu durumda, akli melekelerini değil, Müslümanlara
ihanetini sorgulamak gerekecekti.

Kendi gözümle ne hâlde, kimin telkini altında yaşadığını bilmediğim biri
için *ihanet* kelimesini kullanmaktansa *iradesiz*, *manipüle
edilebilir*, *yaşlı*, *akli melekeleri zayıf* demeyi tercih ettim.
Fertutun *yaşlanmaya bağlı bunama* telmihi de var, ancak kastım bu
değildi. Bu sebeple yazıdan o kelimeyi çıkardım.

*Hâl sahibi* olduğunu tahmin ediyorum velâkin öyle insanların, siyaset
kumpaslarına dahil olunca kullanılmalarının kolay olduğunu da
biliyorum.  Onun Cemaat'teki durumunun düşündüğümüzden daha sembolik
olduğuna inanmak zannımın güzelliği açısından işime geliyor.

Bilinçli yapıyorsa, Cemaat tamamen onun kontrolü altındaysa durum çok
daha vahim demektir. Velâkin Türkiye'ye gelme iradesi bile şüpheli. Uzun
zamandır Cemaat'ten hariç biri tarafından ses veya video kaydı
yapılmamış bir insanın bütün bu makinayı çalıştırdığına inanmam zor.

*Onu seven insanları neden üzüyorsun?* 

Sevmemeleri için :]

Bir insanın çok sevilmesi, onu eleştirilemez yapmaz. Justin Bieber'in
Gülen'den daha çok seveni var ama bu şartlar altında onu veya sevenlerini
müzik zevki açısından ciddiye almıyoruz. Gülen'in sevenleri de, sevgilerini
saplantı hâline getirmişlerse, üzülmelerinde bir beis göremiyorum.

Benim de saygı duyduğum, bazıları ölmüş, bazıları yaşayan, bazıları hür,
bazıları hapiste insanlar var. Ancak bunlara yönelmiş bir eleştiriyi,
kendime yönelmiş saymam. Kemal Tahir, *Devlet Ana*'da Mevlevilik için
*oğlancılık okulu* dediğinde, *vay zındığın önde gideni* deyip kitabı
parçalamam. Boratav'ın kitabındaki edepsiz Nasreddin Hoca fıkralarına
bakıp, *vay bu zındık mânevi üstadıma ne diyor* demem. Hatta biri Necip
Fazıl'ın *o kadar da iyi edebiyatçı olmadığını* söylediğinde, *galiba
doğru söylüyorsun, çok **ego** var şiirlerinde* diyebilirim. Gülen bu
insanlardan daha büyük, daha önemli bir şahsiyet değil.

Gülen'e kendini *bağlı* hissedenlerin hissiyatına kıyaslayabileceğim bir
bağ arıyorum kendimde ama yok. Belki böyle bir intisabım olmadığı için
bu kadar rahat konuşuyorum. *Nefes alan putlarıma* sövemezsiniz, çünkü
öyle biri yok. Gençliğimde en çok kendisine bağlı hissettiğim
Mirzabeyoğlu'na bile böyle bir bağlılığım yoktu.

Onun için belki de mesele Gülen'e söylediklerim değil, bir fâniye bu
derece bağlı olmaktır.

*Peki bu yukarıdaki mantık Peygamber ﷺ için de kullanılamaz mı?* Yani
birisi, *o zaman Peygamber'e de mi bağlı olmayacağız?* diyemez mi?

Bunun cevabı belli. *O istisna* diyerek konuyu kapatmak. Eğer Gülen'e
Peygamber'e itaat ediyor gibi itaat eden biri varsa, imanını gözden
geçirmesinde fayda var.

Ve dahi Peygamber ﷺ de bu derece *tartışılmaz* bir konumda değildi.
Hudeybiye'de Hz. Ömer'in ona bir sebepten ötürü çıkışması ve aynı Ömer'in,
vefatından üç gün önce kalem istediğinde *hasta, kendinde değil* deyip
engellemesi. Bu *hocamız ne yaparsa haklıdır, ağzından çıkan her tür
incelemeden berîdir* anlayışının pek de Peygamber ﷺ için geçerli
olmadığını gösteriyor. Dahası şeytanın Peygamber'in ﷺ ağzından çıkanı
bile etkileme gücü varsa, falanca hocanın, filanca imamın sözünün de
inceleme ve tahkikten vâreste kalabileceğini iddia edemeyiz. [^2]

*Böyle söylersen insanlar birbiriyle nasıl konuşacak?* 

Konuşmak, birbirine zıt fikirde de olsa, birbirinin samimiyetine ve
maksadına güvenen insanlar arasında gerçekleşir. Eğer yazıdan
anlaşılacak bir şey varsa, o da Gülen'e ve Cemaat'ine bu mânâda güvenmediğimdir.

Böyle bir güven olmadığında, konuşulacak en fazla AK Parti ve Cemaat
arasındakine benzer bir *menfaat ittifakı* olabilir. *Ortak düşmanımızı
nasıl alt edebiliriz?* ittifakı. İttifak hedefine ulaştığında, taraflar
birbirine güvenmediği için hâlihazırdakine benzer bir ârızanın çıkması
mukadderdir. Dâimi ittifak ancak samimi taleplerin karşılanmasıyla olur,
samimi talepler de ancak ifade edilirse bilinirler. Bir yandan tek derdi
tefsir dersleriymiş gibi konuşup, bir yandan da devlet politikasına
dahil olmaya çabalayana kim, nasıl güvenecek?

Uzaktan Cemaat'in karakterine işlemiş *tedbir* kaygısının, kendi
içlerinde bile tam bir samimiyet sağlayamadığını, *vazife* uğruna
insanların sustuğunu, çok defa kolun kırılıp yen içinde kaldığını
düşünüyorum. Bu durum, sağlıklı büyümüş, ortak değerler etrafında, ne
istediğini bilerek bir araya gelmiş bir topluluğa işaret etmiyor.

*Fikir adamı değil* eleştirisinin sebebi de bu. Hocaefendi, mefkûre ve
ideal konusunda pek çok örnek veriyor ve Asr-ı Saadet hayalleri
kurduruyor ancak bugüne dair bir mefkûre ve ideale dair bir fikri yok.
Bir zaman makinası yapıp, milleti geçmişe yollamayacaksa Cemaat'in en
fazla *Liberal Demokratik* dünya düzeni içinde, uysal, yardımsever ve
üretken vatandaşlar hâline gelmesini bekleyebiliriz. Daha fazlası için
ne irade ne gayret ne fikirleri var.

Cemaat'in *M. Fethullah* hocalarını, bir uçaktan *hidayetçi* olarak
inişinin hayalini kurduklarını tahmin ediyorum. Ancak o hayalin ertesi
günü ne olacağı konusunda kendisi de dâhil, kimsenin bir fikri yok.

*Yazıda çok fazla **ad hominem** var.*

Bu itiraz yerinde bir itiraz, çünkü bir insandan bahsederken
*ad hominem* yapmadan ne söyleyebilirsiniz?

Neticede Cemaat'in kişiliğini nefsinde sembolleştirmiş bir insandan
bahsediyoruz. Bu insandan bahsederken de *kişiyle ilgili* birtakım
ifadeler kullanmak mecbûri. Eğer ortada, kendisinden ayırabileceğimiz
bir eser, bir düşünce olsaydı, o zaman kişiliğine dokunmadan buna dair
bir şeyler yazabilirdim ama yok. Misal, Necip Fazıl'ın *Başyücelik
Devleti* bahsini, nasıl biri olduğuna bakmadan ele almak mümkün. *Ya
bırak bu kumarbaz adamı, at yarışı delisi birinin fikri* demek *ad
hominem* olur.

Buradaysa öyle bir durum yok. Ortada kendini on yıllar süren bir gayretle
sembol hâline getirmiş, cemaatinin tek entelektüel varlığı olmuş birine
dair, ad hominem'e bulaşmadan nasıl yazabilirsiniz?

Bir de *ad hominem*'in pozitif kullanımı mevcut. Bunu Cemaat'in
propagandasında her gün görüyoruz. *Falanca insanlar dağda taşta hizmet
ediyor, o hâlde söyledikleri doğrudur* minvalinde giden bir sürü söz
var. Hatta Hocaefendi'nin söylediklerinin dinen geçerli olduğuna dair
argümanların hemen hepsi *ad hominem.* *Bizim hocamız sahabe hayatı
yaşıyor, söyledikleri de bunun için doğru* cümlesi, ad hominem'dir
meselâ. Bir kimsenin söyledikleri, yaşayış tarzına bağlı olmadan doğru
veya yanlış olabilir. Papa birinin ayağını yıkadığında teslisin
doğruluğuna inanmıyoruz.

Dini ve ahlâki meselelerde, ad hominem kullanmadan konuşmak hemen hemen
mümkün değil. Çünkü ahlâk *taklit* ile öğrenilir. O sebeple ahlâk
söz konusu olduğunda, *kime benzemek istiyorsun?* sorusu, Peygamber ﷺ'in
şiddetle üzerinde durduğu gibi *ahlâken neredesin?* sorusuyla hemen
hemen aynıdır.

*Sen kimsin?* ve **Sana bunları yazdıran nefsini kontrol ettin mi?**

Doğrudan bunları söyleyen olmadı ama muhtemelen okuyanların arasında
olmuştur.

Ben kimse değilim. Söylediğim sözlerin doğruluğunu ve yanlışlığını kim
olduğum üzerinden değerlendiriyorsanız, okumasanız da olur. Kimseye
galebe çalmaya çalışmıyorum, kimseden maddi veya mânevi bir ücret
talebim, menfaat veya hürmet kaygım yok.

Yazdıklarımın nefsimle münasebetini kontrol ederim. Zaten yazı
macerasında gâyelerimden biri nefsimin azıcık ıslahıdır. Bununla beraber
burada, nefsânî davrandığımı, Cemaat ehlini ve Gülen'in şahsını,
kudretini kıskandığımı düşünen varsa söylemek isterim: Ben bugüne kadar
kimseye *onu bırakın da benim dediğimi yapın* demedim. Birilerinin beni
Gülen'in çoklarınca sevildiği gibi seveceğini düşünsem, pılımı pırtımı
toplar, ortalıktan kaybolurum. *Sevilmemek* için gayret etmiyorum.
Bununla beraber sitedeki yazıları okuyan biri, kendimle ilgili
olumsuzlukları da gizlemediğimi ve özenilme gayretim olmadığını
fark edecektir.

Ortalıkta dinî ilimlerde kuvvetli, söylediğinde net, sözünü birtakım
cemaat veya politika planlarına heder etmeyen, numaradan tevâzu kibrine
kapılmayan ve zalimlere cehennem vâdedip, askerleri tezkiye etmeyen
alimler de var. Arayınca kalbi mutmain edeni de bulursunuz. Onların sözünü
dinlemek benimkini dinlemekten evlâdır.

*Mavi Marmara meselesi neden bu kadar önemli?*

Orada, olay olduktan *sonra*, *izin alsaydılar* demenin mânâsı, şehit
olanların *pisi pisine gittiği* oluyor da, ondan.

O gemi zâhiri hedeflerine ulaşmamış olabilir. Ancak şühedâya duyulan
hürmet, *izin alsaydılar* gibi bir sözü hakâret hâline getirir. Bu
meselâ Akabe biatında, Hz. Peygamber'in ashabı için de söylenebilirdi.
Zalimden izin almayı yardımlaşmanın şartı hâline getirmek, *zâlim haklı*
demek değil mi?

Gülen'den İsrail'i lanetlemesini herhalde kimse beklemiyordu. Ancak en
azından susması zulme uğramışların hakkıydı.

*Ecevit'e şefâatini bahşetmesi neden olumsuz bir şey?*

Ehl-i Sünnet'in inanç kâidelerinden biri *bir Müslümana, dininden dolayı
zulmeden kişi kâfir olmuştur* der. Ecevit, başbakanlığı sırasında
dolaylı olarak yaptıkları bir yana, Merve Kavakçı'ya sırf başörtüsü
sebebiyle şahsen saldırması ve akabinde herhangi bir tövbe emâresi
göstermemesi sebebiyle buna dâhil edilir.

Burada *Ehl-i Sünnet'e göre* deyişimin sebebi şu: Ben meselâ Cemaat'in
kıblesi şaşanı ve burada Bülent Ecevit için bu kararı verecek bir merci
değilim. Dahası günümüzde tekfirin hukuki bir tarafı olmadığı için
gereksiz yere anmanın doğru olmadığını da düşünüyorum. Dahası *kâfir* ve
*Müslüman* etiketlerindense, bunların işaret ettiği fiilleri anlamanın
daha doğru olduğu kanaatindeyim.

Bununla beraber, müstahapların detaylarına kadar ballandıra ballandıra
anlatabilen bir insanın, bu basit ve temel kâidelerden de haberdar olması
gerekir. Bunu bırakıp, o insana şefâatten bahsetmesi biraz tuhaf değil
mi?

Bulunduğu pozisyon sebebiyle bu kadar rahat konuşması zor olabilir,
velâkin burada da susabilirdi. Ecevit, şu meşhur dershaneleri hakkında
kendisine iyilik yapmış olabilir. Ancak bu onun bu milletin son yirmi
yılın en büyük belâsı, beceriksiz bir zâlim olduğu gerçeğini
değiştirmez.

Ecevit'i Ebu Talip'le karşılaştırmaları da başka bir tuhaflık. Ebu
Talip, Mustehziûn'dan değildi ve hiçbir Müslümana zulmetmedi. Aradaki
farkı görmek çok mu zor?

*E, peki ne yapalım?*

Cemaat'in içinde olmanın türlü çeşit sebebi vardır, eminim. Kalacak yer
ihtiyacından, Allah rızasına kadar herkesin başka bir gayesi vardır. Hepsine
ayrı saygım var. Hatta Cemaat mensubuna saygım yukarıdan aşağıya artar.
Nedense yükselmenin, diğer tüm bürokrasilerde olduğu gibi zâhiri
başarıya bağlı olduğu kanaati hâsıl oldu bende.

Nâçiz tavsiyem, insanların bu gâyelerini *doğrudan* hedef alması.
*Dershane-okul kuralım, oraya gelen çocuklardan bazısını evlere davet
edelim, orada dersler yapalım, sonra onlar büyüsün ve bürokratik
kademelere gelsin ve ideallerimize yardım etsin*, Nasreddin Hoca'nın
peşin para hesabına benzeyen bir plan. Kaç kişide ne kadar çalışıyor,
bilmiyoruz. Ancak bu insanların hiçbiri, o bürokrasinin genel karakteri
hilâfına bir hayat süremez. Bürokrasinin ekseriyetini de böyle tezgâh
mâmulü hâle getirmek mümkün olmadığına göre, sonuçta bir *yardımlaşma
kulübü* veya *Mason locası* kabilinden bir şey çıkar en fazla.

Politika yapmak isteyen bir parti bulsun. Muhtaçlara yardım etmek isteyen,
çevresindekilere yardım etsin veya güvendiği birilerini vâsıta
kılsın. Lise dersi anlatmak isteyen, etrafındakileri toplayıp ders
anlatsın. Bürokrasiye yuvalanmak isteyen kanuni yoldan yapsın. Dini
kitap okuyup, insanlara anlatmak isteyen, etrafındakileri çağırsın. Ne
yapmak istiyorsa, içinde bulunduğu topluluğun o hedefe *doğrudan* bir
faydası olduğundan emin olsun. Cemaat'inki gibi dolambaçlı yollardan
geçmek için insanın çok fazla *tedbir* alıp, çok fazla hiyerarşiye
bulanması gerekiyor. Sonunda kimin kime ne amaçla yardım ettiğinden
bîhaber, dünyevi *yükselme* ve *alçalmanın* önemli olduğu bir topluluğa
dönüşüyor.

Bir merkezden yönetilmek, yapay bir *güç* duygusu verebilir. Ancak derdi
Allah rızası olanın böyle bir güçten kaçması gerekir. Mute harbine giden
ordu, Hz. Peygamber'in o zamana kadarki en büyük ordusuydu ve
karşısındakilerden daha kalabalık olduğu hâlde neredeyse yeniliyordu.
Dünyevi güç Müslümanları da diğerleri kadar aldatır. Evet bir stadyumda
insanları toplamak için büyük paralar ve organizasyon gerekir ama onlara
stadyumda ancak bir gösteri sunabilirsin ve gösteri, sadece gösteridir.

Bir de tabii, *insanların imanını kurtarmak* için uğraşmanın tuhaflığı
var. Kimse kimsenin imanını kurtaramaz. İnsan en fazla güzel bir örnek
olabilir. Yoksa insanların kafasından aşağı doktrin yuvarlayarak, onlara
nâfile ibadet hesabı sorarak, yapay bir dünyada, diğer insanlardan
yalıtarak ve hele evlenmemeyi mûteber gösterip *ruhbanlık yazarak* iman
kazandırılmaz.

İnsanın imana erişmesi tahkik iledir. Tahkik de her zaman şahsîdir.
İçinde bulunduğu topluluk bu tahkiki kolaylaştırabilir veya
zorlaştırabilir. Ancak kimse kimsenin namına tahkik edemez. Başkasının
tahkikinden kopya çekemez. Çünkü düşüncede ve tecrübede kopya çekmek
tahkiki yozlaştıran ve onu hedefinden saptıran en önemli meseledir.

*Ama dershaneler ne olacak?*

Şimdi, açıkçası dershaneler açık kalsa ve Cemaat'i kapatsalar hiç fena
olmaz.

Bu konuda insanların değişik fikirleri olabilir. Bir aklım aceleye
gelecek bir konu olmadığını söylüyor ve diğer aklım ise *eğitim sistemi daha
ne kadar kötü olabilir ki* diyor. Yani meseleyi sırf bir politika
meselesi olarak ortaya getirince, söylenecek çok şey olabilir. Ancak bunu
sadece bu işten para kazanan *dershane sahiplerine* değil, velilere,
talebelere ve sâir etrafa da sormak gerek. Dershane sahipleri *buraların
eğitimi bizden sorulur lan* diye lafa girince, eh, tabii ki, *höst*
diyecek birileri de olacak.

Bu konudaki kısa fikrim, sınavların bilgisayarda yazılı yapılması,
testin çok sınırlı şekilde kullanılması ve bu sayede o sınavı okuyan
öğretmenlerin de kontrol edilebilmesi. Bir talebenin imtihanını okuyan
beş öğretmen varsa ve bunların dördü yakın notlar veriyor, biri çok
yüksek veya alçak not veriyorsa, misal, o öğretmenin okuduğu diğer
sınavları da incelemeye almak mümkündür, vs. Yani işin içinden kâğıdı
bir şekilde çıkarınca, optik forma da ihtiyaç kalmaz ama bu tamamen ayrı
bir fasıl.

Buradaki derdimiz dershane meselesi değil, bir kısmı ticari
müesseseler olduğu hâlde *Allah rızası* ifadesinin bu kadar rahat
kullanılabilmesi. Ortalıkta para mevzusu yokmuş, herkes hayrına
çalışıyormuş, bu kokuşmuş kırbaçlı başarı sisteminin parçası değilmiş
gibi konuşabilmeleri. Neticede (teknik, sosyal, kanuni vs.) araçların
Allah rızasına bu kadar rahat mevzu edilmesi ürkütücü. Bu ülkede
dershanelerden önce Müslümanlık yok muydu?

Bu yaygaranın asıl üzücü tarafı, çok daha önemli meselelerde sesi
çıkmayan, pasifizmi şiar edindiğini hissettiren Cemaat'in aslında o
kadar da pasifist olmadığını anlamamız oldu. Demek dershanesine basılınca
sesi çıkıyormuş. Yani daha önce sesinin çıkmayışı, ses telleri
olmayışından değil, o meselelerin umurunda olmayışındanmış. Bugün bile
milletin başka derdi yokmuş gibi, harala gürele, sabahtan akşama dershane
sayıklayanların, bir yandan da *hakikat* gibi, *iman* gibi sözleri oluyor.
Gülen olur da demiyorlar.

Bir de başından beri, bu dershanelerin sadece dershane olduğunu unutturmak
ister bir hâli var. Bu numaraların neticede ters tepeceğini görmemeleri
nasıl mümkün bilmiyorum. Cemaat, dershanelerle ilgili derdinin, para mı,
insan devşirme mi, yoksa başka bir şey mi olduğunu söyleseydi daha ikna
edici olurdu. Gerçek derdinin ne olduğunu söylemeyen hastanın, tedaviden
şikayet etmeye ne kadar hakkı var?

Ve maalesef, gerçek derdinin ne olduğunu dinleyecek de, inanacak da
güvenim kalmadı.


[^1]: Hayır, o söz bir defa kendi hesabından sâdır olduktan sonra, belgesi
      ve kimin yazdığını izhar ederek tövbe etmediği sürece *hesabıma
      girmişler* bahanesiyle üzerinden atamaz. Kimseyi tekfir etmek işim
      değil ama Ehl-i Sünnet'e göre bu söz elfâz-ı küfürdendir. İmanını
      ciddiye alan adamın durumu ciddiye aldığını göstermesi, o ciddiye
      almıyorsa, birilerinin aldırması gerekirdi.

[^2]: Bu meseleyi, vahyin tabiatı ve Hz. Peygamber'in (ve sonra gelenlerin)
      rolü konusunda bizlere ihtar ve imtihan olarak kabul etmektense,
      üstünü örtmek işimize geliyor. Çünkü bizde itaat, birinin sözünü
      *tartışmasız* kabul etmek anlamına geliyor, aklımıza yatmasa bile
      bunu rasyonalize edebiliyoruz. Allah'ın insana sunduğu gayb
      imtihanıyla, falancanın saçmalamasını bir tutabiliyoruz. Sözün ne
      kadar kolay ağızdan çıkabildiğini, anlamının ne kadar kolay
      çarpıtılabildiğini görmezden gelmek bizi de sorumluluktan kurtarıyor
      tabii. İşimize gelmese de böyle.
