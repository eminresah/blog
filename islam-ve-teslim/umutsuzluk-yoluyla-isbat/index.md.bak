Umutsuzluk Yoluyla İsbat
========================

:date: 2015-11-09 21:12:43 +0200

.. :author: Emin Reşah
.. :date: Sun Nov  8 22:06:33 EET 2015 
.. :dp: 13265 


İnsanın uluhiyeti kainata veya kendi arzularına bakarak isbat etmeye
çalışmasında büyük bir umutsuzluk var. Çıkışı yok o yolun.

*Allah-u Ekber* dediğimizde inandığımız ilahın, kainattan büyük ve ondan
bağımsız olduğunu kabul ediyoruz demektir. Bu sebeple, onun varlığını kainata
bakarak isbat etmeye çalışmak boş çaba. İğne deliğinden seyrettiğin dünyanın çok
büyük ülkeler barındırdığını isbat etmek gibi. Evet, çok büyük ülkeler
barındırıyor ama sen bunu iğne deliğinden bakarak göremezsin.

Bu sebeple okuduğum «Allah'ın varlığını isbat» kaygılı yazılardaki umutsuzluk
beni öldürmese de, süründürüyor. Sırf kainata bakarak, Allah'tan kaynaklanmayan
bir isbat çabasının varabileceği bir yer yok. Biz önce iman ederiz, sonra iman
ettiğimiz gibi gibi yaşar ve hayatımızda imanın nimetlerini görürürüz. Bu yol,
sair şekillere nazaran çok daha emin bir yol. «Önce bakalım kainatta Tanrı'ya
yer var mı, vay efendim şöyle olursa, böyle olmazsa açıklaması yok, filan şöyle
demiş de, falan böyle demiş» diye dedikodu ve laf salatası da yok. Buna girişince
isbat yerine bol bol dedikodu çıkıyor. Dedikodudan para kazananalara serbest ama
bizim gibi amatör dedikoduculara faydası yok.

Akademik manada insanların ikna edilmesinin nasıl mümkün olabileceğini
soracaklar. Ben de bunun mümkün olmadığını, Allah'ın iman nasip etmediği
kimseyi, akademik yolla *mağlup* etseniz bile iman etmeyeceğini
söyleyeceğim. Birine bir hediye verip, olduğu gibi kabul etmekten, sevmekten,
onun bizde meydana getirdiği duygularla mücadele edip, samimi olmaktan daha iyi
bir yol değil: *Bak ben senden daha güzel laflar üretiyorum* deyince, kimse daha
iyi insan olmuyor. İç propaganda materyali olarak okuyan vardır, onların
*imanını kuvvetlendirmek* için yazılır bu çeşit metinler, *Allah'ı bulmanın 101
yolu*, ancak içeriğin maksadı propaganda olunca, daha da sırıtıyor.

Aksi durum da benzer. İnsanın imanını kaybetmesinin sebebi, bir takım akademik
inkar yazıları okuması değildir. Ateist metinler de iç propaganda
metinleridir. Dawkins'in Tanrı Yanılgısı kitabını okuyanların hiçbiri, önceden
dini manada sağlam olup da, dinden çıkmaz. Ancak zaten şüpheleri olan, nefsinin
fısıltılarına söz geçiremeyen, *bak şurada ömrün tükenip giderken, sen bu dini
ahlaki konularda hassasiyetler geliştirip kendini tüketiyorsun* diyen nefsine
*hayır, Allah azze ve celle* diyecek kadar sağlam olmayan gönüllere aradıkları
bahaneyi sunarsın. 

*Arzu* yoluyla isbat oluyorsa, *umutsuzluk* yoluyla da olur. İnsan yeryüzünde
 Allah'ı en çok başka *tanrılardan* umudunu kesince bulduğuna göre, bak, bir
 isbat yolu daha.




