=====
Şükür
=====

:date: 2014-11-23 02:18:14 +0200

.. :Author: Emin Reşah
.. :Date:   <12043 - Wed 19:59>

Mutsuz insan dolu etrafta. Ayağında, kalbinde, beyninde nasırlaşmış
acılar, dokundukça yanan. Şükretmekten başka çaresinin olmadığını
söylediğimde, neye şükredeceğini soran.

Allah'ın insanı şükretmesi için nimetiyle tanıştırdığına inanırım. Nimet
içinde şükretmeyenler, o nimetler alınınca başlar şükretmeye. Bir miktar
acı, bir miktar zorluk herkese lazım, bir merdiven olması lazım insana
tırmanacak. Zirvelerde oturup mutluluğun keyfine varamazsın.

Her akşam *ölmeden önce nefsimi hesaba çektiğimde* şükredecek yedi şey
arıyorum. O gün olmuş. Arabamın lastiği patlamadı, kardeşimi gördüm ve
morali iyiydi, oğlum iyi uyudu, uğraştığım probleme dair yeni bir
algoritma geliştirdim, sular akıyor, iki güzel yazı okudum, karımın
yemekleri yine çok iyiydi. Beş dakika bile sürmüyor ve durduk yere gün
daha güzel oluyor.

Buna başlayalı her daim şikayet eden insanlardan da uzaklaşmaya
başladım. Dert sahibi olmadığımdan değil, şikayetin derde bir faydası
olmadığından. Nefes alan insanın şikayeti için utanacak bir sebebi
vardır. Hamd olsun.
