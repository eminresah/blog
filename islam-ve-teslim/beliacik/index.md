========
Beliaçık
========

:date: 2015-05-16 23:14:55 +0300

.. :Author: Emin Reşah
.. :Date:   <11980 - Wed 09:07>

Dün Eliaçık'ın halay fotoğrafı twitter'da belirdiğinde ilk aklıma gelen
pek de düzgün bir halay olmadığı ve bu insanların halay çekmeyi
bilmediği oldu. Ben de bilmem ama bu zamana kadar tek bir kere
denediğim, onda da adımlarımı ezberleyecek kadar uğraştığım için kimse
pek anlamadı.

Eliaçık'la ilgili söyleyebileceklerimin rengi bu. Onu Ebubekir
Sifil'le olan konuşmasını seyretmeden önce daha ciddiye alırdım, ancak
o zamanlar bile hevesinin altını dolduracak kadar feraset sahibi
olmadığını, bu sebeple doğrularının yanlışları arasında kaybolacağını
düşünürdüm.  Sifil'le konuşması ise kaybolacak doğrusu olup
olmadığında bile tereddüt etmeme yol açtı. Dünkü halay da bu feraset
noksanlığının bir göstergesi.  Bizatihi bence çok önemli değil, ancak
o görüntü bu ülkenin *her kimlikten önce müslümanım* diyenlerinin
kafasına, *bu adam mesture kızlarla 1 Mayıs'ta halay çekiyor* diye
kazındı mı? Kazındı.

Sosyalizm'e ve onun plancılığına, birilerinin birileri adına ihtiyaç
belirmesine, bir zümrenin tüm toplumun ne yiyip ne içeceğine
karışmasına *adalet* adına iltifat etmeyen biriyim. Sosyalizm'in
amaçlarının ulviliği ne olursa olsun, bu amaçlara ulaşmaya çalıştığı
araçların çalışmayacağına, teorinin kitapta durduğu gibi
durmayacağına, Sosyalizm'in (Sosyal Demokrasi gibi) bir şekilde
Kapitalizm'den nemalanmak üzerine kurulu olmayan herhangi bir formunun
ancak kanla ayakta durabileceğine inanırım. Sosyalistçilik oynamak o
sebeple pek de cazip bir görüntü çizmiyor ama herkes ben değil,
tabii. Devrim, ekmek, özgürlük, adalet falan deyince gözleri dolanlar
da var.

O sebeple Sosyalizm'e heveskar bir retoriğin beni etkilemesini zaten
beklemiyorum. Ancak Eliaçık'ın söyledikleri de sanki *bu alemde beni
sevmesinler* ilkesi üzerine kurulu. Mesela bu memleketin İslamında,
*adalet* deyince Hz. Ömer akla gelir, Ali Şeriati gibi Şia ikliminde
yetişmiş ve bunu belli eden birine fazlasıyla referans verince
*binbeşyüz yıllık kavgayı baştan alsak* demiş olursunuz. Ehli
Sünnet'in kimin haklı kimin haksız olduğu meselesinin üzerinde
durmayıp, tarafların hepsine saygıyı va'zeden görüşünün hikmetini de
ıskalamış olursunuz. İslam'ın ilk devirleriyle ilgili meselenin, o
zamanlar yaşasak bile, nihai karar vermemizin imkansız göründüğü
haklılık/haksızlık meselesinden çok, bizim bugün o isimleri ne şekilde
anabileceğimiz olduğunu unutursunuz. Bu da Eliaçık'ta fazlasıyla
hissettiğimiz *ciddiyet* eksikliğine sebep olur.

Sifil'le olan tartışmasında sahabelerin Hz. Peygamber'den sonra
birbirlerine girdiklerine ve pek de güvenilir olmadıklarına dair
sözlerini hatırlıyorum. Anlatmaya çalıştığım tam olarak budur, eğer
peygamber konusunda sahabeye güvenmeyeceksiniz, kime güveneceksiniz?
Eğer onların siyasi meselelerde taraf olmak zorunda kalmış olmalarına
bakıp, dinen güvenilmez olduklarını iddia ediyorsanız, onların iki
kapak arasında topladığı Kur'an'a nasıl güveniyorsunuz?

Tarihi elinizin tersiyle itip, *biz bu işe yeniden başlasak ne güzel
yaparız* demek insani bir his. Hemen bütün yazılarımda *ben bunu
yeniden yazsam, ne güzel yazarım* demişimdir, mesleğim icabı dahil
olduğum bütün yazılım projelerinde de aynı *yeniden yazsak, şu şu
yanlışları yapmayız* hissini aldım. Muhtemelen tüm sanat
çalışmalarında, müzikte, resimde, mimaride benzer duygular
vardır. Bazı zamanlar bu duyguya esir düşmek de gerekir, yeniden
yapmak, düzeltmekten daha kolaydır. Ancak derdimiz dinin tüm tefsiri
olduğunda da böyle midir?

Dinin *toptan yeniden yorumunun* tek çözümü varsa, işe *ben yeni bir
bakış getiriyorum* diye başlayıp sonunda *ben peygamberim* diye
çıkanlarda olduğu gibi, yeniden *vahiy* almaya başlamaktır. Fıkhen
sünnet ve hadisi inkar ederek başlayıp, sonra kendi *resullüğüne*
varan Reşad Halife gibi mesela. Kalibresi Bahai *peygamberleri* kadar
olsa, muhtemelen yeni kitap da va'zedecekti ama *Kur'an iki ayeti
hariç doğrudur ama onu en iyi ben bilirim* noktasında kaldı.

Eliaçık da benzer şekilde bir *yeniden tefsir* istiyor. Kur'an-ı Kerim
mesela zekatın ne kadar verileceği konusunda bir oran getirmez, yani
menkullerden %2.5, tarım ürünlerinden %10 gibi oranlar fıkıhçılar
tarafından getirilmiş oranlardır. Eliaçık'ın (herkes gibi) bunların
yetersiz olduğunu veya zekatın servete münhasır kılınmasının yeterli
olmadığını söyleme hakkı mevcut veya günümüzde *artık değerin* çok
daha fazla olduğunu ve sermayedarların daha fazla zekat vermesi
gerektiğini söylemesine de herhalde kimse itiraz etmezdi. Ancak bunun
yerine, bir sebepten dolayı konmuş ölçüleri kaldırıp, *Mülk
Allah'ındır, hadi herkes elinde ne varsa versin* diyor.

Bu gibi net ölçülerin adaletin bizatihi kendisi olmadığını herhalde en
iyi o ölçüyü koyanlar bilir. Birisi ihtiyacından dolayı ellibin
liralık ev almak için para biriktirmekte ve bu paranın zekatını
vermemektedir, diğeri ise beşyüzbin liralık ev almak için para
biriktirmekte ve bu paranın zekatını vermemektedir. Sathen ikisinin de
sahip olacağı bir evdir ve ikisi de ihtiyaca binaen alınacaktır ama
aralarında on kat değer farkı bulunur. Bu değer farkını da
engelleyemezsiniz, ne bütün evler, ne bütün insanlar birbirine
eşittir. Adaletsizlik sadece eşitleri *eşitdeğil* hale getirmekle
değil, eşit olmayanları eşit hale getirmekle de ortaya çıkar.

İyiyi kötüden, doğruyu yanlıştan ayıran bir ölçü getirmekteki hikmet,
aralardaki gri noktaları görmezden gelmekten çok ölçüsüzlüğün daha
büyük yanlış olmasından kaynaklanır. %2.5 az olabilir, %25 fazla
olabilir, ancak biri %2.5 demeseydi siz bunun doğruluğu veya
yanlışlığı hakkında konuşamayacaktınız, *ihtiyacımız dışındaki her
şeyi vermek gerekir* de, görünüşte doğru olmakla beraber, içerdiği
*ihtiyaç* değişkenine baktığınızda aslında hiçbir şey
söylemez. Birinin ihtiyacı bir kalem ve defterdir, diğeri on
bilgisayarı olmadan gece uyuyamaz.

Ölçüden kaçmanın retorik amacıysa, tabii ki, eleştiriden kaçmaktır.
Eliaçık, %2.5 yetmez, %5 olması gerekir dese, bu orana nereden
ulaştığını ve neden %10 olmadığını soracak birileri olacaktır. Onun
yerine hiçbir gerçek ölçü koymadan, *haydiii hop* demek tabii ki daha
kolay.

Meselenin ikinci yönü ise, dini literatürün modern zamanlardaki
karşılığının bu kadar basitçe, sloganlarla ihya edilemeyecek olması.
Yeniden yorumlamaya bu kadar meraklı olunca, mesela zekatın modern
devlet öncesi bir vergilendirme sistemi olduğu ve günümüzde
şirketlerin %10, kişilerin %40 vergi vermesiyle aslında zekat şartının
yerine geldiğini de iddia etmek mümkün olur. Yani *devlet halktan
parayı topladıktan sonra, onu zekat alması gerekenlere dağıtması
gerekir.  Dağıtmıyorsa bu halkın meselesi değil, devletin meselesidir*
diyebiliriz. Halk avcılığı yapmak kadar cazip olmasa da madem tüm
tarihi bir kenara atıp, Kur'an'ı okuyarak bugünün sorunlarına çare
bulacağız, buyrun, zekatın vergiden neden farklı olduğunu ve vergi
verenin neden bir de zekat vermesi gerektiğini açıklamakla başlayın.

Bugünün problemlerini geçmişin araçlarını aynen kullanarak
çözemezsiniz.  Onlardan faydalanmak, hikmetlerini, hedeflediklerini
anlamak ve aynı hikmet ve hedefe hizmet etmek gerekir, ancak bunu
ezberden yapmak mümkün değil. İslam'ın tarihi birikiminin büyük bir
uzlaşma olduğunu, bu uzlaşmanın nimetlerini ele almadan külfetleriyle
uğraşmanın, insanı o nimetlerden edebileceğini unutamazsınız.

Özetle, Eliaçık samimi olarak bugünkü dertlerin çözümünü istiyor
olabilir, ancak bunu çözebilecek ferasette ve derinlikte değil;
tarihle kavga etmenin bunun yolu olmadığını unutuyor. En fazla bin
parçaya ayrılmış müslümanlara birini daha ekler ve binbir parça
oluruz, o parça da *1 Mayıs'ta halay* gibi etkinlikleri dışında pek
anılmaz.

**11980** 
