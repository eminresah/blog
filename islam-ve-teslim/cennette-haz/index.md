============
Cennette Haz
============

:date: 2014-11-23 02:18:14 +0200

.. :Author: Emin Reşah
.. :Date:   <>

Her yazısını okuduğumda müstear adının anlamını düşünüp,
*eyfitifitifiti...* diye yükselen bir helikopter hayal ediyorum.
Anlamını sorup da helikopterimden olmak istemediğim için sesimi
çıkarmadım. Uçuyorum, geziyorum. Helikopter güzel.

`Cennetle ilgili de bir yazı
yazmış. <http://dariteemmul.blogspot.com/2012/12/cennet.html>`__

Ben eskiden cennetin somut olduğuna inanan biri değildim. Maddi,
dünyadakine benzer bedenlerin gezindiği bir cennete inanmıyordum. (Bunu
söyleyince dinden çıkıyor muyduk?) Hala pek mantıklı geldiğini
düşünmüyorum. *Mantıklı değil* mantıklı değil demek, *yok* demek değil.

Rüyalardan bir rüyada gayet somut bir cennetin, soyut bir aydınlıktan
daha anlamlı olduğuna kanaat ettim. Gayrıdindarların dalga geçmeyi pek
sevdiği lezzetli hayallerin, eh tabii ki aynen değilse de, dünyayı
hatırlatacak ölçüde somut olmasının da gayet sevimli olduğunu gördüm.
Rüya cennetle ilgili değildi. Sadece rüya idi.

Yazıyı *fitifitipitifiti* sesleriyle okurken konunun başka bir yönü daha
aklıma geldi. Zaman buldukça `Zencast <http://zencast.org>`__
dinliyorum. Buda *4 asil hakikat* arasında
`*dukkha* <http://en.wikipedia.org/wiki/Dukkha>`__ adıyla maruf *acı
çekmenin* kaynağının dünyayı şiddetle arzulamak olduğunu söyler.
Yeryüzünde çektiğimiz sıkıntının sebebi ona göre dünya nimetlerine olan
düşkünlüğümüzdür.

Buradaki problem, bu düşkünlüğü yok edince zevk almanın kendisinin de
yok olabilmesi. Aydınlanmayı (veya benzer idealleri) kafaya koymuş
insanın, yeryüzüyle bağlarını keserken hayattan zevk almayı unutması.
Zevki tahfif ederken acıya çalması, zevki terkten gurur duyması. Bu
belki istenen, doğru bulunan bir yöntem değil; yeryüzüne düşkünlüğü
bırakmakla, bir şeylerden zevk almayı unutmak arasında önemli bir fark
var. Bununla beraber *ben en iyisi kainatın ruhu ile bütünleşiveriyim*
diyen kimsenin, dünyevi zevklerinin tamamını terketmeye meyletmesi gayet
kolay.

Yazıyı buraya kadar takip ettiyseniz, aferin. Sizi düşünerek silmedim.
Teşekkür ederim.

İşte Kitab-ı Mecid, *biz onlara ruhbanlık yazmadık* derken de, cennet
tasvirlerini gayet somut mertebeden yaparken de herhalde insan olmanın,
bu duygulara ve zevklere mensubiyet olduğuna işaret eder. Cennet
insanlar için, insanî zevklere hitap eden, insanların memnun ve mesrur
olduğu bir yerdir; o sebeple yeryüzünde Allah'a ulaşmaya çalışan kimse
zevklerini körelterek, kendini duygusuzluk zindanlarına hapsederek yol
alamaz.

Herkesin kendi cenneti olduğuna, benimkinde de zaman bulup oynayamadığım
oyunlar, okumak istediğim kitaplar, öğrenecek pek çok şey, özlediğim
herkes, yatıp yuvarlanacak fasiliteler olduğunu kabul edebilirim,
başkası da başka zevkler temenni edebilir ancak zevkleri toptan inkar
etmenin motoru durdurmak demek olduğuna inanırım.

Direksiyon motor çalışıyorsa anlamlıdır, motoru durunca direksiyonun
düzgünlüğünü bilemeyiz.
