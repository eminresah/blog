========================
Başarı Dini Olarak İslam
========================

:date: 2014-11-23 02:18:14 +0200

.. :Author: Emin Reşah
.. :Date:   <>

Karen Armstrong'un *A History of God* kitabını okuyorum. Bir yerde
Hristiyanlık ve İslam'ın temel farklılıklarından bahsederken, ilkinin
peygamberinin tam bir başarısızlık örneği, diğerininse tarihte (Eflatun,
Aristo vs. gibi) *ideolojik devlet* kurmayı istemiş ve bunu başarmış
nadir insanlardan olduğunu söylüyor. İfade tam olarak böyle değil,
*devlet* meselesini Farabi'den arakladım.

Bir dinin *Tanrı'nın oğlu* dediği birinin, adi bir suçlu gibi çarmıhta
can verdiğine inanması tuhaf ve bu inanca bir şekilde anlam katmak için
*yeryüzünün sahte ve değersiz olduğu* ve *Tanrı'nın oğlunun insanların
günahı için kendini feda ettiği* gibi daha başka inançlar geliştirmek
zorunda kalması da bu başarısızlığı açıklama girişimleri. Bizim için
böyle bir sorun yok, Kitab-ı Mecid, adil yaşamayan toplumların doğrudan
Allah'ın kudretiyle *yıkılmasından* bahsediyor ve (kişisel değilse de)
toplumsal başarısızlığı adaletsizliğe ve Allah'ın hükmünü tanımamaya
bağlıyor.

O sebeple bizim *dini krizimiz*, bir ölçüde başarısızlık krizi. Toplum
olarak geri kalmış olmak, Hristiyan'ın dini aleminde çok büyük bir etki
meydana getirmez; *İsa gelecek, Yeryüzünün Krallığını kuracak ve bizi
kurtaracak* inancına sarılmak her zaman mümkün. Müslümanların *Muntazır
Mehdi* bekleyen kısmı hariç, böyle *biri gelsin de bizi kurtarsın*
inancı yok. Sünnilerin Mehdisi bir *Superman* değil, kitaplarda
anlatılan haliyle bile *40 gün hüküm sürecek, ilk gün 1 yıl gibi, 2. gün
1 ay gibi...* denen ve harikuladelikler atfedilse de, *varlığıyla
insanları kurtaracak* biri değil. [1]_

Bu fark önemli, çünkü Müslümanları siyaset dışına itmek, Hristiyanları
itmek kadar kolay değil. Müslüman toplumsal bir başarısızlık olduğunda
kendini bundan sorumlu hisseder ve cevabı da İslam'dır. O sebeple
herkesi mutlu eden bir düzen kurulmadığı sürece İslam alternatif olma
iddiasında olacaktır. Bunun altını ne şekilde doldurur, orası her zaman
açık değil velakin İslam'ın *vicdanlardaki bir din* olması, sırf bu
sebeple bile diğer dinler kadar kolay değildir.

Diğer bir tarafı, Müslümanların başarıyı Allah'ın işareti gibi görme
alışkanlıkları. Dini cemaatlerin bu kadar güçlenebilmesinde ve
Türkiye'de Müslümanların son on yıldır siyasi olarak neredeyse tek aktör
konumuna gelmesinde bu önemli bir etken. İnsanların görüş farklarını bir
kenara atıp birleşmesinde, *bölünmeyin* diyen Kitab'ın önemli bir etkisi
mevcut. Müslümanlar hemen her konuda farklı düşünebilen ancak ortak
hareket etmeyi bilen insanlar.

Üçüncü bir taraf ise, İslam'ı *yenilemek* hevesindekilerin yenilmişlik
psikolojisiyle hareket ediyor olması. Halimizin *müslüman hali*
olmadığını söylerken, içinde bulunduğumuz *Afrika'dan sonra dünyanın en
az kitap okuyan, en az üreten, en az gelişmiş toplumlarının*
Müslümanlardan olmasına referans veriyoruz. Türkiye bir istisna
sayılabilir ancak bu gelişmenin İslam'dan mı, yoksa onu toplumdan
silmeye çalışan laik düzenden mi kaynaklandığını bilemiyoruz. Bu da bizi
*gerçek İslam nedir?* sorusuyla başbaşa bırakıyor. Buna da herkes farklı
cinsten bir cevap veriyor ve sanırım sonunda kim başarılıysa, onun
dediğini doğru kabul edeceğiz.

Footnotes
=========

.. [1]
   Deccal ve Mehdi'nin zuhuru ve Nüzul-ü İsa'nın ne kadar sahih inançlar
   olduğuna dair hayli geniş bir tartışma listesi mevcut. Şahsen bu üçü
   de olmadığımdan üzerinde durmaya pek gerek görmüyorum. Bunlara
   inanabilirsiniz veya inanmayabilirsiniz, her iki durumda da bugün ne
   yapmanız gerektiğine dair bir değişiklik olmaz.
