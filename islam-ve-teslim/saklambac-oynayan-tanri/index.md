=======================
Saklambaç Oynayan Tanrı
=======================

:date: 2014-11-23 02:18:14 +0200

.. :Author: Emin Reşah
.. :Date:   12610

Dün Alan Watts'ın konuşmalarından dinledim. *Hepimiz Tanrı'nın kendiyle
saklambaç oynamasıyız* diyordu.

Kendiyle saklambaç oynayan tanrı bütün felsefesinin özünü oluşturuyor.
Tanrı sonsuzluğundan *sıkıldığı* için olacak, her birimizde ayrı rüyaya
dalmaya karar veriyor. Bu rüyalardan bazen erken uyanıyor, *kişinin
aydınlanması* böyle oluyor, çoğundaysa ölene dek bekliyor.

`Ramana Maharshi <http://en.wikipedia.org/wiki/Ramana_Maharshi>`__
örneğini veriyordu. *Gözlerindeki ışığa bakın* dediğini hatırlıyorum.

Hakikatin telaffuz edilemezliği konusunda (Maharshi ve Watts'la) benzer
düşüncede olduğumuz halde, bu kadar yalınkat bir hakikat tasviri duymak
beni ürkütüyor. *Kendiyle saklambaç oynayan Tanrı*, hayır, *bu kadar
basit mi?* Telaffuz edilemezliğin üstüne, böyle bir ifade, *hani
telaffuz edilemezdi?* dedirtiyor.

Eğer bütün bunlar *kendiyle saklambaç oynayan tanrının* işiyse, o zaman
o tanrı oyun oynamaya *ahirette* de devam edebilir. Belki aradığınız
tanrı, saklambaç oynuyormuş gibi yaparak saklanıyordur.

Buradan bakınca, [[http://www.thesims.com/\ ][/hepimiz Tanrı'nın [Sims]
oyunundayız/]] diyenlere ne söylenebilir? Bu insanlar *eski* dinleri,
*aptalca* buldukları için terkediyor ancak kendi söyledikleri de
zamanımızın araçlarına o kadar bağlı ki nasıl daha *zekice* sayılacağını
bilmiyorum.

Adams'ın Otostopçu'nun Galaksi Rehberi'nde yaptığı gibi dünyayı veya tüm
kainatı *Tanrı'nın bilgisayarı* gibi görmek de mümkün. Hatta
sıkıldığından insan kılığına girip, saklambaç oynayan Tanrı'dan daha
makul geliyor bana. İnsanların uzun süren bir simülasyon olduğunu ve
neticesinde bir sonuç üreteceklerini düşünmek, *anlamsızlık* meselesine
de iyi gelir. Çünkü *saklambaç* bir yandan da anlamsızlığın kabulü
demek.

Vehayut kainatın `birinin matematik
ödevi <http://abstrusegoose.com/549>`__ olduğunu da kabul edebiliriz.
*Falanca fiziksel sabit neden şöyle de, böyle değil?* sorularının cevabı
da düze çıkar.

Velakin bunların hiçbiri asıl mesele üzerinde *hikaye* mertebesinden
öteye gitmez. Konuyla ilgili eski metinlere burun kıvıranların,
uydurdukları yeni hikayeler.

İnsan sınırlı olduğunu, zihninin duvarlarından çıkamadığını, o duvarları
aşmasının (şimdiki teknolojiyle) mümkün olmadığını biliyor. İçinde
*kainat göründüğü gibi değil, bu kadar basit değil* sesini duyuyor. Bu
sesi bir takım hikayelerle bastırmaya çalışabilir, Ateizm de son
tahlilde böyle bir hikaye. Belki bu gayretli hikayeciliğinde başarılı da
olur.

Mamafih bu hikayeler, hikaye olmaktan ileri gitmez. *Hakikat* ise
herhalde hikayeden daha fazlasını, kitabımızda *salih amel* denen
fazlasını da bekler. Asıl meselenin *bir şeylere inanmak* değil, *doğru
yaşamak* olduğunu gözden uzaklaştırmaya çalışan insanın, eşsiz
gayretleri.
