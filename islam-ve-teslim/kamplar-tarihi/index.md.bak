==============
Kamplar Tarihi
==============

:date: 2014-11-23 02:18:14 +0200

.. :Author: Emin Reşah
.. :Date:   <>

İbn Rüşd'le ilgili BBC'nin bir *IOTP* bölümünü dinliyordum. İbn Rüşd'ün
meşhur olmasında *el-Mohad* hanedanının akla verdiği önem ve
kurucularını *Mehdi* olarak görmelerinin etkisi de arada anıldı. İbn
Rüşd (en azından batılılarca) Kindî ile başlayan İslam Felsefesi'nin son
halkası olarak görülür. Ondan sonra o çapta birilerinin çıkmayışının
sebebi de, zımnen, fikre o derece müsamaha gösteren bir yönetimin
bulunmayışından kaynaklanmış olabilir.

Mezhepler ve kampların *doğruya en yakın* olduğu için ayakta kaldığına
dair bir inancım vardı. Ancak siyasetin doğruluktan daha önemli olduğuna
dair fazlasıyla ipucu mevcut. Bugün dört Sünnî mezhep bulunmasının
sebebi, Abbasiler devrinde kadıların bu dört ekolden atanma mecburiyeti
olmasıydı. Gerçi bu mecburiyeti de, bu dört mezhebin *en başarılı* dört
mezhep olduğuna bağlamak mümkün olabilir ancak günümüzde Zahiriyye'nin
veya Mu'tezile'nin artık tekipçisinin olmayışının tek sebebi, bunların
*tüm görüşlerinin* yanlış olması olamaz.

Bir kamp, tanımı itibariyle belli *eleştirilemezler* etrafında toplanır.
Bir yandan Ebu Hanife'nin ne kadar yanlış hükümler verdiğinden bahsedip,
bir yandan Hanefi olamazsınız, bir yandan Atatürk'ün politik
yanlışlarını sıralayıp, bir yandan Kemalist olamazsınız, bir yandan
Marx'ın proleterya diktatörlüğüne karşı çıkıp, bir yandan da Marxist
kalamazsınız. Bunları bilseniz de, fazla anmamanız gerekir. Bir kampın
DNA'sı, eleştirilemezleri yoluyla aktarılır. Nasıl ki bugün
*demokrasinin faziletlerine* veya *bayrağa* gerekli hürmeti göstermeden
siyasetçi olmak mümkün değildir; bir kampın eleştirilemezlerine hürmet
göstermeyen, o kampı yönlendirecek güce asla ulaşamaz.

Bu sebeple fikirlerin tarihi bir ölçüde kampların tarihidir. Kamp
DNA'sını yeni nesillere taşıyabildiği sürece yaşar. DNA'sı, yeni
şartlarda yaşamasına izin vermediği noktada da zayıflamaya başlar.
Tamamen ölmesi biraz zaman alabilir ama neticede tüm kamplar canlılar
gibi, bir gün ölümü tadacaktır.
