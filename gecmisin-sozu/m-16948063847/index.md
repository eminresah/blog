---
title: Kelimeye Dökülmüş Bilgi
date: 2012-02-03
---

Kelimeye dökülmüş bilgi deyince kendimizi tekrar ediyor gibiyiz,
*kelimeye dökülmemiş bilgi* mi var?

Kelime dediğim (İngilizce, Fransızca) gibi dillerin kelimesi değil,
herhangi bir nesneyi veya bunlar arasındaki ilişkiyi ifade eden bir
işaret. (Semeion) Buna Türkçe'de *gösterge*, Semiotics'e de
*Göstergebilim* diyorlar ama bu başı (gösterge) ve kıçı (bilim) ayrı
ayrı bozuk tamlamayı kullanmak istemiyorum. Zaten yazı da bir
*göstergebilim* yazısı değil.

İnsan için asıl sınırlamanın bilgisini kelimeye dökmek zorunda olmasında
yattığını düşünüyorum. Rahman suresinde *ona [insana] beyanı öğretti*,
Bakara suresinde *bütün kelimeleri öğretti* diyen Kitab'ın tefsiri
hakkında, lisana ve düşünceye verdiği referanslar hakkında, İslam
düşünce tarihi ve onun erken felsefedeki kökleri hakkında uzun uzun
tahlil yapacak durumda değilim; ancak söyleyeceğimin insanı dil vasfıyla
öne çıkaran tüm düşünce şekillerinden farklı olduğunu baştan ifade etmek
lazım.

Allah'ın ezeli ve ebedi bilgisi, insanın bilmek için muhtaç olduğu
kelimelere ihtiyaç duyar mı? Hayır duymaz. Bilakis bizim *gerçek*
dediğimiz kainatın bilgisi *Allah'ın kelimesi* gibidir, çünkü *o ol der
ve olur.* Bizim kullandığımız ve düşündüğümüz kelimenin de yaratıcısı
odur. *O istemezse siz isteyemezsiniz.* Onun düşünmemize izin
vermediğini düşünmemiz mümkün değildir. Onun bilmemizi istemediğini biz
bilemeyiz. Onun yaratmadığı kelimeyi bizim yaratmamız mümkün değildir.

Onun bilgisinin bizimki gibi tali araçlara ihtiyaç duymadığının
ifadesidir bu. Kainattaki bütün enerji durumlarını, bütün nesnelerin
bütün hallerini, bütün parçalarını *ayrı ayrı bilen* Allah'ın, bizim
nesneleri gruplayıp ortak bir isim veren ve onların arasındaki
ilişkileri kusurlu benzerlikle ifade etmeye çalışan lisanımıza muhtaç
olmadığı aşikardır. Yeryüzündeki bütün yaprakları tek tek, ayrı ayrı
bilen birinin, *yaprak* kelimesine ihtiyacı olmaz. Bu onun için
*anlamsızdır.*

Tartışmayı bilenler burada Universal/Particular ayrımından bahsettiğimi
farkeder. Allah particular'ların sınırsız bilgisine sahip olduğu için,
universal'lar onun için manasını kaybeder. Bir adam düşünün ki, elindeki
banknotların seri numalarını tek tek biliyor, onun için *ne kadar parası
olduğu* sorusu cevaplanabilecek, ancak cevaplanması gerekmeyen bir
sorudur.

İnsanın Allah'ın bilgisini anlamaya çalışırken yaptığı yanlış da, naçiz
kanaatimce, kendi sınırlı lisanı vasıtasıla onun ilmini tasnif etmeye
çalışmasında yatar. İnsanın kendine ait dünyasında, kendi ördüğü isim ve
fiillerde gördüğü insicam gerçekte Allah'ın kainatta yarattığı insicamın
yansımasıdır. *Onun yaratmasında bir eksiklik bulamazsın.*

Dağların ve denizlerin kabul etmediği ancak insanın kabul ettiği emanet
budur; zira nesneler kendi hallerinde kendi bilgilerini Allah'ın
kelimesi olarak taşır, bir yaprak sadece kendinden ibarettir ve bir taş
da sadece kendinden ibarettir. İnsan ise kendinden başkasının bilgisine
de heves etmiş ve kelimeyi emanet almıştır.

İnsanın halifeliği de budur: O sadece Allah'a mahsus *kendinden
başkasını bilme* kudretine halife olmuş ve Allah'ın sadece kendisinin
bildiği bir vazifeyle vazifelenmiştir. Zaman zaman insanın
yaratılışındaki sırrın, kainatın bilgisini kendi lisanıyla ortaya koymak
olduğunu düşünüyorum. (Bu gayba dair bir mesele olduğu için söylediğim
her şey ancak kendi ham hayalim olabilir.) Allah'ın insanı
yaratmasındaki hikmetin *kulluk* etmesi ve bu kulluğun tabii sonucu
olarak bilgisini genişletmesi olduğunu düşünüyorum. Bu bilgiyi
genişletirken insan olduğunu ve bundan kaynaklı sınırlarını unutmayacak
imana muhtaç bulunduğu ihtar edilmiştir. Son peygamberini bilgi
patlamasının hemen öncesinde, organize bir devlet otoritesinin
bulunmadığı bir coğrafyada göndermesinin de bir sebebi vardır.

Okunabilirlik sınırlarını fazla taşırmadan demem o ki, insanın *mantık*
ve *lisan* vasıtasıyla eriştiği bilginin bir *berzahtan* sonra
anlamsızlaşmasında, Allah'ın ilminin bu ikisiyle anlaşılmasının kat'i
olarak imkansız olması yatar. Bugün Fizik'te ulaşılan noktanın *dil ile
ifade edilemeyecek* bir yerde olması ve insanın yaşadığı çevrede
karşılaşmadığı, uygun karşılıkları olmayan olaylardan bahseder hale
gelmesi de böyledir.

Aynı şekilde, insanın mantık ve lisan örgüsünü gereksiz yere
türettiğinde eline ancak anlamsızlık geçmesinin hikmeti budur. Allah'ı
mantık vasıtasıyla arayanların eli boş dönmesindeki hikmet de böyledir.
Günlük hayatı içinde, Allah'ın tek tek kullarının kalplerine ilham
ettiği ve birbirlerine bahsetmeleri mümkün olmayan hüccetin imana vesile
olması, ama kuru mantık silsilesinin sonunda inkara sebep olmasında da
benzer bir hikmet bulunur. Allah'ı bulanlar bunu mantığa değil, kendi
günlük hayatlarındaki muhabbete bağlar. Mantık ne olmadığını söyler,
ancak ne olduğunu bulmaya gücü yetmez.

Ve yine aynı şekilde bilimin bugünkü araçlarından en temeli olan
istatistiğin hakikati örtmesinde de böyle bir hikmet vardır. Bir olay
hakkında *%99.9 olur* demek, *biz bunun neden olduğunu bilmiyoruz* demek
gibidir. Allah'ın bilgisindeki bütün durumlar lisanımız, bilgimiz ve
bilimimizin elinde olmadığı için, geçmişe dönüp de yaptığımız
tahminlerin, gelecekte çalışacağından emin değiliz. Herhangi bir
makinenin ne kadar çalışacağı, bir insanın daha kaç gün ömrü kaldığı,
bir binanın ne zaman yıkılacağı konusundaki bilgimiz yarımdır. Bir
nesneyi çevresinden ayırıp da bilmek mümkün olmadığı halde insanın tüm
zihinsel süreçleri sanki böyle bir şey mümkünmüş gibi çalışır.

Aynı konuyu farklı yönlerden anlattım. Burada az kişiden oluşan
ekiplerin neden daha etkin olduğundan, veya kocaman şirketlerin neden
ruhsuz makinelere dönüştüğünden de bahsedebilirdim. Daldan dala
atladığım ve konulara hakettiği derinliği kazandıramadığım bellidir.
Bununla beraber burada bahsedilenin gerçekte ancak tecrübi olarak
anlaşılacağını da eklemek isterim. Hayatını her daim mantık ve lisan
peşinde arayan iflah olmazlara bu derdi ifade edebilmek elimde değil.

