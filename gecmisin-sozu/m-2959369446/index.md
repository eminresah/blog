---
title: Din ne için lazım?
date: 2011-01-27
---

[Dennett'ın bir konuşmasını](http://www.youtube.com/watch?v=m5tGpMcFF7U)
dinledim. Her ne kadar üslubu Magic of Consciousness'ta olduğu gibi ne
dediğini açık açık söylemekten uzaksa da, evet, sanırım dinin bazı
noktalarda faydalı olduğunu ama bunun seküler kurumlar tarafından, *bir
Tanrı inancını zorlamadan* sağlanmasının mümkün ve muhtemel olduğunu
söylüyor.

Verdiği örnekler hakikat arayışında bilimadamlarına yardımcı olacak
sıradan insanlar, misal kuş gözlemcileri, Wikipedia, TED falan filan…
Tanrı'ya değil hakikate bağlılık.

Temelde Allah ve hakikat arasında bir fark görmeyen birisi için çok
büyük bir adım değil. İnsanların pek çoğunun dine ihtiyaç duymadan da
yaşadıklarını görmek için *büyük profesör* olmaya gerek yok, ancak dinin
sadece Dennett'ın bahsettiği noktalarda (sevgi, umut, takım çalışması,
özgürlükler vs.) *faydalı* görülmesi de yeterli bir liste gibi gelmiyor,
ayrıca seküler düşüncelerin de *pahalı* olmak gibi bir özellikleri var,
dinin bedavadan sunduğu hakikati hayli pahalıya satıyorlar.

Bir de şu var: İnsanlar her şey yolundayken dinin kısıtlamalarından uzak
durmak istiyorlar, bunu görmek gayet kolay, ancak onun sağladığı
sonsuzluk hayaline de ihtiyaçları var. İnsanın sevdiği birinin ölümü
karşısında, gidip ona Tanrı'nın veya öte dünyanın varolmadığına dair
nutuk çekmek, ah, gerçekten yapılması *çok kolay* bir şey.

Dün bir arkadaşımın bir kaza neticesi gözünün birini kaybettiğini
öğrendim. Çok dindar biri olmadığını biliyorum, dindar olmayan insanlara
*dindarane* mesajlar yollamayı sevmem velakin yeterince *laik* bir
geçmiş olsun mesajı oluşturamadım. İşin içine Tanrı'yı, dini, duayı
katmadan bir insan bu durumun içinden nasıl çıkar, bulamadım.

Kuru bir *geçmiş olsun* mu demeli mesela, insanların bazısı için *iyi ki
başımıza gelmedi* demektir bu, elbette, nezih Ateist dostlarımız asla
başkalarının başına gelen sıkıntılardan memnun olmazlar ancak gerçekte
böyle bir durumun basit bir talihsizlik olduğunu, kişiselleştirmemesi
gerektiğini, herkesin başına gelebileceğini kabullenmek pek de kolay
değildir ve *hakikat* bu bile olsa, bunu ifade etmek ne kadar doğrudur,
bilemiyorum.

Sonunda *inşallahlı, dualı* bir mesaj yolladım. Benim için bedavaydı,
onun için de öyle, ancak işin içine bilimsel bir şeyler katmak ne benim
için, ne onun için o kadar bedava olamazdı, zira bilimsel olarak adamın
gözünün tedavisi olur mu, olmaz mı bilmek mümkün değil, benim umudumu
bilimsel olarak desteklemem hemen hemen imkansız, ayrıca onun başına
geleni kişiselleştirmeden, herhangi birinin başına gelmiş gibi düşünmesi
de mümkün değil. Gözünün kaybetmesinin gözü kaybetmesi dışında herhangi
bir anlamı yok, Ateistler öyle söylüyor, ancak bunun altından kalkması
için destek olmak, Tanrı ve onun kudretine başvurmayınca ancak maddi
olarak mümkün. Bu da hayli pahalı bir destek oluyor, herkes için.

Hayatın başı sonu kendinden ibaret bir şey olduğunu söylemek kolay,
işler iyi giderken de gayet rahat. Eğer TED konuşmalarını yapacak
birilerini buluyor, kuş gözlemciliğine vakit ayırabiliyor ve insanları
ilaçla da olsa mutlu edebiliyorsanız, evet, bu *asfalt* bir yol, ancak
dünya herkesi bu *laik* eğlencelerle meşgul edecek kadar zengin midir,
değil midir, hayli iyi düşünmek lazım.

Evet, TED konuşmalarını bedava seyredebiliyorum, kuş gözlemciliği de
hayli güzel bir hobi olabilir; velakin *bilimin* hakikati tanımladığı
veya kabaca da olsa tasvir ettiği yerde insan ilişkilerinin de temelde
bilimsel olması gerekiyor. İşin *pahalı* olan kısmı bu, yoksa bilim
arayışları değil.

Seküler humanizm insanların *zaten* iyi olduklarını, bu iyiliğin
toplumsal geleneklerle sağlandığını, dinin bu konuda pek de bir işlevi
olmadığını söylüyor. Bu yanlış bir gözlem değil, ahlak kurallarının
hemen tamamı *bir zamanlar* dini olsalar da, artık gelenek haline
gelmiş, insanların pek çoğu da onlara dini gerekçelerle değil, toplumsal
gerekçelerle uyuyor.

Ancak Tanrı'yı artık ahlakın kaynağı olmaktan çıkarıp (yani bir anlamda
*öldürüp*) yerine bilimsel hakikati koyunca, benim de şahsen bilimsel
olarak kendi hayatımdan en fazla faydayı görmem gerekiyor. Zira, malum
olduğu üzere, *ben bir organizmayım.*

Bunun için de beni yerimde tutmaya çalışan tüm ahlak kurallarını
çiğneyebilirim, evet, mesela *dürüst görünmek* bir çok açıdan faydalı
olduğu için, insanlar bana güvendiklerinde onlarla yaşamam, iş yapmam
daha kolaylaştığı için kabul edilebilir bir hedef, ancak neden *dürüst
olmak* gerektiğini soruyorum…

Elinizde kötülük imkanı olduğu ve bunu gizlemeniz de mümkün olduğu
halde, neden iyi olmak gerekir? Olmak gerekmez. Bazı durumlarda *iyi*
görünmenin en kolay yolu iyi olmak olabilir ancak her zaman değil.

Bilimsel bir ahlakın pahalılaşmasını asıl sebebi işte budur, çünkü
organizmanın bilimin ve hakikatin *sahibi* olduğu yerde, bu bilim ve
hakikat organizmanın menfaatini temin için kullanılmaya başlanacaktır.
Dinin dogmalarını kısıtlıyor diye bir kenara rahat rahat atan bir
insanın, toplumun (veya seküler hümanizmin) dogmalarına neden aynısını
yapmayacağını ve bazıları hakikatle, bazıları kuş gözlemciliğiyle
uğraşırken, mesela, hobi olarak etrafındaki erkekleri ayartmak yoluna
gitmeyeceğini, tek hedefini her ne olursa olsun daha çok para kazanmak
olarak koymayacağını, sahtekarlıkla da olsa bilimsel paye kazanmaya
çalışmayacağını; yani birileri safiyane bir hakikat avcılığı yaparken,
birilerinin neden, hakikati zaten bilemeyeceğini kabul edip, maksadını
hayattan alabildiği hazzı, insanları, tabiatı, toplumu olabildiği kadar
fazla sömürerek artırmak olarak koymacağını sormak gerekiyor.

Aslında sorulan bu soru garip değil, çünkü insanların pek çoğu aslında
bu durumda. İşin içine bazı zamanlar eklenen dini edebiyat yanıltmasın,
çoğu insan gerçekte hiçbir şeye inanmıyor ve ufak bir menfaati uğruna
inanıyormuş gibi durduğu doğruları satabilecek durumda.

Bilimselliğin en önemli avantajı, hakikate doğru açtığı caddenin
insanlığa etkisini henüz tam olarak görmüyor olmamız. Dinleri eleştirmek
kolay çünkü aslında dinlerin cenazesiyle meşgulüz, ancak bilim hala
canlı ve biz de bir canlıyla ölüleri karşılaştırıyor, sonra canlının
daha canlı olduğuna karar veriyoruz.

Ancak dinlerin *ölmelerinin* sebebi kendi ürettikleri bilgi ve insan
tipi içinde boğulmaları olduğu gibi, bilimin de kendi ürettiği bilgi ve
insan tipinde boğulma ihtimali hayli büyük. Bilgi üretme konusunda hayli
becerikli, zaman zaman (dinin kendini eleştirmesinden daha fazla olmasa
da) bilimin kendini eleştirmesine de rastlıyoruz, ancak *sadece* bilimin
ürettiği insanla henüz karşılaşmadık. Belki bu yüzyılın sonlarına doğru,
bilimi tek dayanak olarak gören ve diğer her türlü bilgiden vareste
insanla karşılaşacağız, hayatında *din* nedir duymamış insanla, dinin
uğraştığı sorunları hiç duymamış, Tanrıdan hiç haberi olmayan bir insan
tipiyle.

Bilimin insanlık için *gerçek* zararları da o zaman başlayacak. Çünkü
biz, bilimin henüz İznik Konsili safhasındayız, daha yeni resmi din oldu
ve şu sıralar herkes faydasıyla meşgul; henüz Ortaçağı, Engizisyonu yok,
henüz cadı avına kimse çıkmadı; bilimin henüz İslam'ın fetihleri
çağındayız, henüz peygamberinin ölümünden sonraki 100 yıl içinde
Pireneleri aşan nefes soğumamış; henüz Buda'nın heykelleri pagodaları
süslemeye başlamamış, henüz yazıya geçmemiş Dhammapada…

Ne demek istediğimi anlatabildiğimden emin değilim, tekrar etmek
gerekirse, bilimin henüz faydalarını yaşıyoruz ama kendimizi tamamen ona
teslim ettiğimizde zararları ne olur, bunun farkında değiliz. Bilimin
bir bakteri topluluğu gibi çoğalmaya başladığı toplum, adeta onun için
besinle doldurulmuş gibiydi, dinin dogmaları, kapitalist ahlak, zayıf
siyasi otorite… Ancak o zamandan beri tükettiği bu besin, dinin
(bilhassa Hristiyanlığın) giderek ateistleşmesi, kapitalist ahlakın
bilimselleştikçe ahlaksızlaşması, siyasi otoritenin giderek güçlenmesi
ve bilimin asıl yönlendiricisi haline gelmesi sonucunda azalıyor. Bilim
yavaş yavaş *anarşist bilgi kuramları* gibi kendi artıklarını da
üretmeye başladı, bir noktada bakterilerin de kendi artıklarının
yarattığı ortamda zayıflaması gibi zayıflıyor. Hala çok güçlü ama onun
da dinler gibi bir geleceği olması artık o kadar da imkansız görünmüyor.
İnsan bilgisinin çeperini genişletme macerasının sonu, kendi yarattığı
ortamda boğulması mı olacak?

Bu bütün dinlerin başına gelmiş, tarihin söylediği bu; dinin özünden
uzaklaşıp, nelere karşı ortaya çıkmış olduğunu unutunca, ister istemez
şekilcilik ve kendi ürettiği bilgi içinde boğulma baş göstermiş. İsa
Mesih'in asıl hedef kitlesi Yahudilere söylediklerini Bacchus
törenlerinden araklama bir takım törenlerle karıştırınca başka bir şey
çıkmış, Hz. Peygamber'in putlara ve kurulu düzene karşı giriştiği
mücadele, yeni putlar ve kurulu düzenler için dayanak haline getirilmiş,
Brahmanizm'in dogmalarına karşı bir protesto olan Budizm, kendi
dogmaları içinde yüzmeye başlamış ilh.

Benzerinin ürettiği insan tipleri vasıtasıyla bilimin de başına gelmesi
gayet muhtemel. İnsanların rasyonel organizmalar olduğunu ve her durumda
kendi menfaatlerince davranmalarının, bir toplu faaliyet olarak bilimin
ne kadar lehine olduğunu zaman gösterecek. Dinin sağladığı çelik kafesi
olmayan bir toplumun sıkıntılara ne kadar dayanacağını zaman gösterecek.
Dinler, cenazeleriyle gömülmeyi hakediyor olabilirler ancak bilim
kazdığı mezara kendi de düşebilir.

İşin en tehlikeli tarafı da, dinin bilimi doğurabildiği halde, bilimin
bu *kendine yeterliğiyle* herhangi bir şey doğuramadan insanlığın sonunu
getirmesi. Bakteriler deney kabı sayılacak insan kültürü ve varlığını da
tüketebildiklerini gördüklerinde muhtemelen her şey için artık çok geç
olacak.

