---
title: Kepçe Sapı
date: 2012-01-10
---

Blog ismi vermekten sıkılıyorum, herhangi bir anlamı olan bir şey değil.
Yazdığım yerler zaten ilk gelene *dostça bir merhaba* diyen yerler
değil, yazının kendisinden keyif almayan insanın veya doğru yazıyla
karşılaşmamış kişinin bir daha uğramayacağı cinsten yerler. İsim
vermesem de olur belki. Sadece en son yazıyı gösterecek, altında da
*Arşiv* ve *RSS* diye iki link olacak bir tema yapmalı.

Okunması rahat olsun diye yazılar farklı blog sistemlerinde
yayınlanıyor, ben Posterous'a gönderiyorum, o da ana sayfası
[blog.eminresah.com](http://blog.eminresah.com) adresine,
[tumblr'a](http://eminresah.tumblr.com) ve
[Blogspot'a](http://eminresah.blogspot.com) gönderiyor. Blog
isimlerinden kısa sürede (yaklaşık bir günde) sıkıldığım için bunların
hepsinin adı ayrı kalmış olabilir.

2005'te yazmaya başladığımda, isim meselesine daha önem veriyordum ve
adını **Logos Peregrini** koymuştum. En uzun süre *dayanabildiğim* isim
bu oldu, *hedefsiz gezginin sözü* demek. Dün yeniden isim için kaşıntı
tutunca bu isme dönmek istedim, bu sefer logos'u Grek harfleriyle
yazarak.

Blogculuk işinden zaman zaman sıkıldığımı hissediyorum. Formunun tam
kafama göre olması, yani olmaması dışında cazip gelen pek fazla tarafı
yok ama bırakmak cesaretinde değilim.

Daha iyi yazılar yazmak isterdim. Hemen her zaman okuyanların zamanını
boşa harcıyormuşum gibi geliyor. Blogun adını *zamanınızı çalıyorum,
afedersiniz* falan koymalı.
