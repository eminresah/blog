---
title: İmtihan
date: 2012-01-22
---

Bildiğinden, sevdiğinden, sevmediğinden, başına gelenden, istediğinden,
yaşadığından, yaşamadığından, yaşayamadığından, yaşamak istemediğinden,
gördüğünden, görmediğinden, görmezden geldiğinden, görmeyi isteyip
göremediğinden, duyduğundan, dokunduğundan, dokunamadığından,
günahından, sevabından… İmtihandasın.

Tüm güzel oyunlar gibi kurallar basit ama ustalık sonsuz bir dikkat
gerektiriyor: İyi ol, kötü olma.

İyi olmak konusunda ipe un serme, kötülük yapma, kötülük yapana kibrin
en büyük kötülük olduğunu unutma. Doğru ol, doğru olmayana karşı
merhametini esirgeme.

Doğruyu gördüğünde kabul et, eğriyi gördüğünde bırak, gönlün hakikate
açık olsun.

Menfaatinle imtihan edileceksin. Doğru olanı yap. Menfaatine aykırı da
dursa doğruyu söylemekten vazgeçme.

Aklınla imtihan edileceksin. Doğru olanı yap. Aklının bir sınırı
olduğuna ve hakikatin akıldan ibaret olmadığına şahitlik et.

Kavuştuğunla imtihan edileceksin. Doğru olanı yap. Şükret ve ihtimam
göster.

Kavuşamadığınla imtihan edileceksin. Doğru olanı yap. Sabret ve sabrın
sonundaki mükafata hazırlan.

Günahınla imtihan edileceksin. Doğru olanı yap. İyiyi istemekten ve
tövbeden vazgeçme. Günahını yıkayacak pınarın kalbinin bir kıyısında
kaynamakta olduğunu unutma.

Sevabınla imtihan edileceksin. Doğru olanı yap. Sevabı kül edecek kibrin
kalbin bir köşesinde daima yanmaya devam ettiğini unutma.

İmtihan bitmeyecek. Her yeni gün bir imtihanla gelecek. Sevinçle imtihan
edildiğinde sapıtmamayı, kederle imtihan edildiğinde yıkılmamayı,
düştüğünde kalkmayı, yükseldiğinde eksik bir insan olduğunu
öğreneceksin.

(Kendime ve tosuncuğuma.)

