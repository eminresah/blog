---
title: İş 
date: 2011-01-11 00:45:33
modDate: 2014-11-23 03:41:51 +0200
---

Güzel bir işim var, çoğunun bulamadığı cinsten bir iş, çoğunun
*aramadığı* cinsten bir iş, karım da bana hayretle bakıyor zaten, hiç
beklemezdi benden böyle bir iş, *başarılı* bir insan olduğumu karımın
hayretinden anlıyorum.

Bir erkeğin kendini ölçmesinin tek *objektif* yolu bir kadında hayrete
yol açıp açmıyor oluşudur. Evet, bir erkek ne kadar üstün durursa
dursun, eğer bir kadında hayrete sebep olmuyorsa sıradandır, ve ne kadar
*düşkün* görünürse görünsün, bir kadını hayrete sevkedecek özellikleri
varsa *başarılı* addedilir.

Ben başarılı bir erkeğim. Böyle olduğumu farketmem biraz uzun sürdü,
ancak kadınlar üzerinde etkim genelde *hayretengiz* şeyler
yumurtladığımdan olsa gerek, pozitiftir. Beni hayret verecek derecede
*salak* bulabilirler, veya saf, veya cahil, veya bilgili, veya sevimli,
veya çirkin, veya bilmemne… Önemli olan bunlar değildir, neyle hayret
uyandırdığınızın bir önemi yoktur, önemli olan hayret
uyandırabilmenizdir. Erkeği cazip kılan budur, bunu keşfedemeyen bir çok
*zavallının*, kendini daha düzgün, daha yakışıklı, daha bilgili olmaya
çalışarak nasıl daha da *sıkıcı* ve *yanaşılmaz* hale getirdiğini
görebilirsiniz. Erkeklerin çoğu bu yanlışı yapar ve neden o sümsük,
salak, kaba, suratsız şeyin kadınlarla kendisinden daha iyi anlaştığını
düşünüp durur.

İşten bahsediyordum aslında, evet, güzel bir işim var ve kıçımı
kaldırmadan işimi yapabiliyorum, namaz kılmam gerektiğinde izin almam
gereken kimse yok, hatta ofis haline getirdiğim köşede bir yandan
çalışıp, bir yandan porno bile seyredebilirim, o kadar hür bişiy.

Ama gel gör ki sıkılıyorum, ağır bir iş değil, yapmayı bilmediğim bir iş
de değil, onbeş senedir yediklerimin ürettiği gazı -yanlış anlamayın,
*oramdan* değil, ağzımdan- çıkarsam yetiyor, üfürme katsayımın dengi
yok, olmayan sorunlar icad edip, sonra olsa da olur, olmasa da olur
çözümler bulabiliyorum, oturup harbi harbi iş yaptığım bile oluyor, ama
gel gör ki, kardeş, gerçekte, *sıkılıyorum.*

Hayat böyle saçma sapan bir şey, iş dediğimiz de öyle, *çalışmaya* yeni
alışıyorum, kendime sebepsiz heyecanlar üretmeye, ufacık meselelerden
değer biçmeye ve asla görüşmeyeceğim insanların sorunlarını dert
ediyormuş gibi yapmaya.

Şimdi anlıyorum insanların kendilerini bu saçmalıklarla neden
boğduklarını, yoksa çıldıracak adam, ne yapsın unutmak için?

.. [1]
