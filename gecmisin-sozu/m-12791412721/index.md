---
title: Din Üzerine Konuşmak
date: 2011-11-14
---

Türkiye'de teknoloji üretmek niyetinde olanın yapması gerekenlerin
birincisi, İngilizce literatüre hakim olmak, dünyanın o meselede nereye
geldiğini takip etmektir. Türkçe teknoloji üretemezsiniz. Ürettiğinizi
sanabilirsiniz, etrafınızda birileri de toplaşır belki, etkilersiniz,
*süper*, *iki beyinli*, *dahi* falan olursunuz; ancak İngilizce
literatüre hakim değilseniz, bildiğiniz de, gördüğünüz de her zaman
ikinci eldendir ve yaptıklarınızın gerçek değerini görebileceğiniz
*feedback* mekanizması yoktur.

Türkiye'de yabancı dile muhtaç olunan bir diğer alan ise dindir. Ayrıca
din üzerine konuşmak, teknoloji üretmekten daha kolay bir alan olduğu
için daha rahat etki uyandırıp, *reçete* üretebilirsiniz. Kendiniz
konuşur, atar tutar, etrafınıza bu işin derdinde olan meraklılardan
toplarsınız. Tutan yoktur zira. *Ben şunu şöyle yorumluyorum* diyenden
kimse bir vergi almamaktadır.

Türkiye'nin kerameti kendinden menkul tüm mehdi, şeyh ve
müteşeyyihlerini Arapça kitaplarında görmek isteriz. Türkleri, zavallı
saf Türkleri kandırmak kolaydır.

Var mıdır Türkiye'de asıl fikirlerini Arapça ifade edebilip, tribünlerin
ilgisini değil, din ilimlerinde derinliği tercih eden biri?
