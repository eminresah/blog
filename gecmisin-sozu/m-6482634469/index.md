---
title: Araştırmacı-Yazar
date: 2011-06-13
---

Titri olarak *Araştırmacı – Yazar* kullanan birini gördüğümde *boş
gezenin boş kalfası* gibi bir intiba uyanıyor bende. Nedendir bilmem.
(*Tecahül-i Arifane*) Herhangi bir ölçüsü olmayışından olacak.

Önceden araştırmak zormuş. Mesela şu an karşısındaki bir kafede derin
fikirlerimi yumurtladığım Setbaşı Şehir Kütüphanesi gibi yerlere gitmek
ve katalogları, indeksleri, tozlu sayfaları karıştırmak lazımmış.
Şimdilerde araştırmak için kırık bir İngilizce ve Wikipedia veya Google
yerlerden haberdar olmak yetiyor. Hiç bilmediğim bir konuda, mesela
[*Illiberal
Demokrasi*](http://en.wikipedia.org/wiki/Illiberal_democracy) gibi bir
konuda, Fareed Zakaria'nın ortaya çıkardığı bu kavramın aslında Türkiye
gibi ülkeler için ne kadar geçerli olduğunu tartışmak, biraz kafası
çalışıyorsa bunları Arap ülkelerinin yaşadığı hareketlenmelerle yoğurmak
çok zor değil. Üfürmeyi bilen için yarım saatlik bir konuşma. Araya yine
Wikipedia'dan öğrendiği Steven Levitsky veya Lucan Way gibi isimleri
serpiştirerek bu konudaki derun bilgisini isbat etmesi de kolay. (Bu
konuyu [Deliberative
Democracy](http://en.wikipedia.org/wiki/Deliberative_democracy) hakkında
okurken yan taraftaki listeden buldum. Az sonra Demarchism hakkında
konuşmak istiyorum.)

Günümüzde cehaletini itiraf etmek yarım saat okuduğu konuda ahkam
kesmekten zor. Cahil olmak değil, hepimiz bilgimiz ölçüsünde artan
körlüğümüzle cahiliz ama bunu itiraf etmek, aslında söylediğimizin
hasbelgoogle doğru veya hasbelbing yanlış olduğunu itiraf etmek,
araştırmayı yapmaktan daha sağlam bir *entelektüel cesaret*
gerektiriyor.

