---
title: Başka Aşklar
date: 2011-06-03
---

Yürümeyi öğrendiğimden beri sana yürüyorum. Konuşmayı öğrendiğimden beri
hecelerimin arasında senin sesin. İlk seninle sarıldık, öldüğümde son
defa sen sarılacaksın.

Senaryo gereği seni hiç görmedim, hep arkam dönükken oraya koymuşlar
seni, kimse yokken öten kuşların sesini duyan diğer kuşlardan biri,
belki binlerce yıldır insan görmemiş ağaçların hışırtısı, binlerce
fersah dipteki balıkların sakin bekleyişi… Seninle öğrendim dünyayı ve
seninle vazgeçtim öğrenmekten.

*Bırak dünya seni öğrensin biraz da.*

Meydanın, dünya dediğimiz bu dengesiz meydanın her köşesinde, her gizli
aşığın sesinde, her gizli gizli öpüşen ergenin kalp çarpıntısında, her
*keşke* diyen evlinin bakışında seni gördüm.

Tersyüz edilmiş tüm sözlerin bedeli sensin. Seni kaybedenin kazanacağı
yok, seni kazananın kaybedeceği yok. Tüm senaryo bunu çevire çevire
anlatmak için. Hikayenin başı, sonu, ortası sensin.

Her son senin başlangıcın, her başlangıç senin sonun. Düşünen seni
unuttu ve düşünmeyi unutan seni buldu. Düşündüren de unutturan da
sensin. Sen bulmasını istemediğinde kim seni bulabilir?

Gün senin. Gece senin. Nefret senin. Aşk senin.
