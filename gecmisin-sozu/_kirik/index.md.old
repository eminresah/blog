Kırık
=======

:date: 2014-11-23 03:41:51 +0200

Suyu kaynamadığı için köpüren çay gibi hissediyorum. Pişmemiş ekmek gibi
mideye oturuyor sözlerim.

Kendimi bölmeye, yüzlerimi gerektiği yerde gerektiği kadar göstermeye
çalışıyorum ama artık bunun ürettiği yorgunluk düşüncemi ele geçirmeye
başladı. Nesin sen? Kimsin?

Kimisi beni gördüğü en *yeşil* insan olarak hatırlar, benim kadar kökten
bir dinci bulmak için müze gezmek gerekir, kimisi için light cinsinden
dindar bir müslüman, kimisi için *Gita* okumuş ve bozuk diliyle ana dili
İngilizce olanlara yöneticilik yapan bir Türk, kimisi için otizm
özellikleri gösteren kendi ufak dünyasında mutlu bir *geek*, kimisi için
insan içine çıkmayan mantığı fazla gelen bir tip, kimisi için beş
yaşından gün almamış bir çocuk, kimisi için korkutucu ve dili fazla uzun
bir karakter… Benim sadece bu yazımı okuyanla, sadece bir sonrakini
okuyacaklar hiçbir bağlantısı olmayan iki *persona* ile karşılaşacak.

Hemen herkesin farklı bir düşüncesi var hakkımda ve bu beni *bazen*
rahatsız ediyor.

Herkesin aynı bildiği bir adam olmak kimse için pek mümkün değil,
yaşarken en azından. Öldükten sonra aşağı yukarı bir *corpus* üzerinde
uzlaşıyor etraftakiler. İnsan hafızasının güvenilmezliği sayesinde
öldükten sonra genelde badem gözlü bir karaktere kavuşuyoruz. *More or
less.*

Eskiden kendimi klinik seviyede olmasa da bipolar bozuklukla malül
görüyordum. Yazı büyük psikolojik hastalıkların önüne geçiyor, *günah
keçisi* gibi *sıkıntı keçileri* yaratıp, onları *büyük çöle* salıyorum.
Bu kadar uyumsuz karakteri bir arada barındırabiliyor olmam da bu sayede
mümkün oluyor sanırım. Her biri filizlenirken, daha ufak bir yılanken
eziliyor, yazıya dürülüp sonsuzluğa atılıyor. Ben yine o karakterlerin
filizlendiği kof ağaç olarak yerimde duruyorum. Yıkılıncaya kadar böyle
olacak belki.

İ.Ö. (İnternetten Önce) olsa nasıl bir deva bulurdum bilmiyorum. Günlüğe
yazmak pek etkili değil, herkesin okunmak için yazdığı gibi *teoriler*
varsa da, hayır, ve bazen içimdekilerden biri kendini göstermeye
heveslenip promosyon yapmaya başlasa da, hayır, genelde okunmak için
yazmıyorum ama kendime sakladığımda atmış da olmuyorum bunları, okunmak
için yazsam çok daha rahat okunan, cinsel duyguları gıdıklayan hikayeler
üfürürüm, kendimi eldeki fikir malzemesi cinsinden ifade etmek gibi
gayretim olur, yani İslamcı, Sosyalist, Liberal, Kemalist falan bir kamp
bulur, orada konaklar, insanlara duymak istedikleri cinsten sloganlar
üretirim. Kekre bir bağımsızlık kimse tarafından ciddiye alınmamanın
garanti yolu.

Kitap yazamıyor olmamın sebebi de hiçbir karakterin kitap yazacak kadar
uzun yaşamıyor oluşu. Geriye dönüp toplamak istedim, ama onu da
beceremeyeceğimi artık anlıyorum. Bana *yaz* dediler ama *topla* diyen
olmadı demek ki. Veya zamanı vardır.

Dünya tarihinin en iyi yazarlarının meçhulün derinliklerinde yok
olduğunu düşünüyorum. Yazma dürtüsünü kitap haline getirme işi çok zaman
yazarlığın kendisiyle çelişen bir tabiata sahip. Benim buradaki yazılara
bir yayıncı aramam, yazdığım konularda pek de samimi olmadığımın itirafı
gibi olur, kendimi beğendirmek falan, ticari bir başarı olacağına dair
bir resim çizmek, büyük oyunun bir parçası olmak… Bu sebeple ömrü
dahilinde kitabı yayınlanmış insanların *en iyi* olmayabileceğini
düşünüyorum. Kayıp bir defter, isimsiz bir günlük, tozlanmış notlar
dünyanın en edebi eserlerini ihtiva ediyor olabilir ve bizim geçmişte
bunları bilmemiz mümkün değildi. Şimdi ise en azından şansımız var, ve
belki o sebeple mesela `şunun gibi
bloglara <http://029ur.blogspot.com>`__ adı yazar olan çoğunun
yazdıklarından fazla değer veriyorum.

İçimde köpüren bir sıkıntı var ve belki yazılacağını anlayıp çekip gider
diye yazdım bunu. Bakıyorum ki oradasın hala. Neden geldiğini biliyorum,
ama şu sıra yapabileceğim bir şey yok. Biraz daha bakışacağız.

.. [1]
   2011-06-04 12:45:25
