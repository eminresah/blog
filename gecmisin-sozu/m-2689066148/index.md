---
title: Tanrı’dan Kurtuluş
date: 2011-01-11
---

İnsanın *felsefi bir duruş* olarak inanmayışını anlarım, en azından
böyle konuları ciddiye alıp düşündüğünü gösterir velakin insanın kendi
bedenini, varlığını, hayatını mahvetmesini anlamam. Din veya ona benzer
inançlar çok sayıda *aptal yetiştirir*, bu doğru, belki aptallığın
yetişmesi için de uygun bir iklim sağlar, yine de modernliğin de pek
akıllı ürettiği söylenemez, daha çok kendini akıllı sanan, marifeti
kendinden menkul, *zevk aldığını düşündüğü şeyler* uğruna mahvolmaktan
*gurur* duyabilecek kadar aptallaşmış insanlar üretiyor.

İçki kötüdür. *Yobaz* dediğiniz insanların içmiyor oluşu onu iyi yapmaz.
İçince kendinizi daha hoş hissediyor olmanız da iyi yapmaz,
birçoklarının içmesi de iyi yapmaz… *Her şey görecelidir* demek de onu
iyi yapmaz.

Mutlu olmak için bir maddeye bağımlılık, bir kişiye bağımlılıktan
kötüdür ve bir kişiye bağımlılık da, *Tanrı* gibi soyut bir kavrama
bağımlılıktan kötüdür, hiçbir şeye bağımlı olmamak en iyisi olabilir ama
insanın *Tanrı*‘dan kurtulduğunu sanırken, içkiye, sigaraya, sekse ve
sair zevklere bağlanması gerçekte büyük bir trajedi örneğidir.

