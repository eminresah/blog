---
title: Hitabet
date: 2011-04-30
---

Bugün deniz otobüsünde bir süre Tayyip Erdoğan'ın konuşmasına maruz
bırakıldık. Daha önce bu kadar uzun süreyle dinlememiştim.

Bahçeli kadar kötü değil tabi, ona oy vermeye niyetlensem dinleyince
vazgeçerim. Erdoğan en azından oy vermeye niyetlenmişi vazgeçirmeyecek
kadar iyi konuşuyor.

Ama yeterince iyi değil, bir vaaz havası hakim, konuşmada bir heyecan
yok, tabii ki her konuşmasından heyecan duyacak kadar az konuşmuyordur,
adamın işi bu, ama her konuşmasında heyecan duyduracak kadar iyi
konuşmasını beklerim.

Pek siyasetçi dinlemedim, güzel hitabete değer veririm, fikrini
beğenmesem de değer veririm. Kemal Atatürk'ün, içeriği vasat olsa da
kendini ifade etmekteki başarısı ondan beri kimsede somutlaşmamıştır,
Gençliğe Hitabe'nin bir eşini daha ortaya koyacak bir hatip gelmemiştir.
Atatürk'le Erdoğan'ı kıyaslayan adamlara da o sebeple gülüyorum, fikren
Erdoğan'a daha yakın olduğum halde böyle bir mukayese insanların
yalakalıkta ne kadar ileriye gidebileceğini gösteriyor. Bugün Erdoğan'ı
Atatürk'le karşılaştıran, devrinde yaşasa Atatürk'ü de Allah'la mukayese
edermiş utanmadan.

Bu zamana dek çok konuşma yapmam gerekmedi, o sebeple *gerçekte*
nasıldır bilmiyorum ama insanların karşısına çıksam bugünkü
siyasetçilerden daha iyi konuşacağımı, daha akılda kalır sözler
sarfedeceğimi de düşünürüm. Asıl işi oy toplamaksa bir insanın, akılda
kalan anekdotlar, sayılara boğulmamış mukayeseler, kısa cümleler, somut
hayaller ve görsellik daha uygun geliyor, hitap edilen kitleyi sıkmadan,
ona *biz* duygusu aşılayacak, onları özel hissettirecek ve *iyi ki
gelmişiz* dedirtecek bir konuşma. Bugünkü politikacılardan hiçbirinde
böyle bir beceri yok, Erdoğan eşinen at gibi konuşuyor, bir sonraki
cümlesi sanki çok önemli olacakmış gibi giriyor ama bir şey çıkmıyor.
Kılıçdaroğlu'nun duruşundan, konuşmasından eziklik sızıyor, Erdoğan
*höt* dese masanın altına kaçacağı hissediliyor, sesinde ve hitabetinde
kendini bulunduğu konuma layık görmeyen bir güvensizlik var. Bahçeli'yi
ise niye dinlerler bilmiyorum, insan ne dediğini anlamıyor ve sadece
morali bozuluyor, muhtemelen parti örgütünün en önemli meşguliyeti
insanlara *başkanın* ne dediğinin tefsirini yapmaktır.

Bu hitabet sefaletinin sebebini siyasetçimizin kendini devamlı kontrol
etmek zorunda kalan, etrafına farklı, çalışma arkadaşlarına farklı,
halka farklı bir profil çizmek zorunda kalan zavallı bir insan olması.
Erdoğan açıkça kendini heyecanlandıran bir hayatın resmini çizemiyor,
bunun yerine *olması gereken* neyse, onu anlatmaya çalışıyor.
Kılıçdaroğlu, dünyaya bakışını anlatamıyor çünkü anlatsa hepimizin
güleceğini sanıyor (ve belki haklıdır.) Bahçeli açıkça ırkçılık
yapamıyor, kendini heyecanlandıran hayalleri ve hikayeleri paylaşamıyor.
Bu sebeple onların ağzından sadece sıradan konuşmalar dinliyoruz,
söylemesi gerekenleri bağıra çağıra tekrar tekrar eden keyifsiz insanlar
bunlar.

Son büyük hatiple kendi hayallerini dosdoğru aktaran son insanın aynı
kişi olması bir tesadüf değil. Maksadı oy avcılığı olan çok yüzlü
siyasetçilerden beklenecek hitabetin de bir sınırı var demek ki. Daha
fazlası için Lincoln, Hitler, Churchill veya Atatürk olmak gerekiyor.

[April 30, 2011](http://eminresah.tumblr.com/post/5051418416/hitabet)
comments](http://eminresah.tumblr.com/post/5051418416/hitabet#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy4j5eSm)
