---
title: Tasavvufun Gıdası
date: 2011-05-28
---

Muhyiddin Shakoor tarafından yazılmış *The Writing on the Water* (Sudaki
Yazı) diye bir kitap okuyorum. Bir tasavvuf yolu hikayesi… New York
Eyalet Üniversitesi'nin (SUNY) emekli profesörlerinden yazarın şeyhini
bulmasını anlatıyor. Kitabın içeriği konusunda aşağı yukarı bir fikrim
var ama henüz detaylı okumaya başlamadım.

Kitabın hali ve ilk bölümünde “Sheikh Nun of Kibrus"a olan atıf, bana
buna benzer (ama gayrı-tasavvufi) *Desperately Seeking Paradise*
(Umutsuzca Cenneti Aramak) kitabını hatırlattı. O kitabın yazarı
tasavvufa pek sıcak bakmıyor ve daha entelektüel açıdan bir *aydınlanma*
arıyordu. Kardeşinin Kıbrıslı Şeyh'le olan münasebetini de pek hoş
bakmayarak aktardığı için aklıma geliverdi.

Burada anlatacaklarım bu kitapların anlattığından ayrı. Konuyla ilgili
başka kitaplar da okudum, yüzyıllardır süren çekişmenin günümüze
yansıyan görüşlerini, tasavvufa basit cinsinden şirk, veya bid'at, veya
*İslam'ın özü* veya buna benzer bir çok farklı açıdan yaklaşan görüşleri
biliyorum. Entelektüel tartışmalarda metodolojik olarak zayıf oldukları
için tasavvuf ehlinin bir topallaması farkedilir, tasavvufa özel hemen
hiçbir uygulamanın genel dini kaynaklarda yeri olmadığı için, konuya
literatür açısından yaklaşan kişilerin pek de sıcak bakmadığı, neredeyse
*din içinde din* diye gördükleri bir konudur. Bununla beraber bir eğitim
sistemi olarak tasavvufun bugünkü dini eğitim anlayışından daha samimi
insanlar yetiştirebildiğini de düşünüyorum. Tasavvufun ne olduğu
konusunda net bir fikrimin olmayışı da bundan, aksayan tarafları
olabilir ama zaten dini anlamda bütün fikirler bir yönüyle aksıyor.

Dini bütün kaynaklara bakışımı şekillendiren analoji burada da işe
yarıyor, naçizane Kur'an da dahil bütün kaynakları hikmetin ve hakikatin
bulunduğu ama bazen doğranıp, bazen pişirilip, bazen çiğ yenmesi gereken
gıdalara benzetiyorum. İnsan nasıl ki beslenirken yağını ayrı,
karbonhidratını ayrı, proteinini ayrı, vitaminini ayrı almaz ve bunların
hepsinin bir arada bulunduğu yiyecekler yemek zorundadır; dini kaynaklar
da hikmetin ve hakikatin su gibi, karbonhidrat gibi bulunduğu
kaynaklardır. İnsan gıda maddelerini doğal besinler *yoluyla* alması
gibi, hikmet ve hakikati de dini kaynaklar *yoluyla* alır ve bir elmanın
sadece karbonhidrat ve sudan ibaret olmayışı gibi, dini kaynaklar da
hikmet ve hakikatten *ibaret değildir.*

İşin içinde dönemden, şartlardan, muhatap kitleden, pedagojik amaçlardan
kaynaklanan bir çok başka faktör de girebilir, ancak elmayı karbonhidrat
ve suya çevirince şekerli sudan başka tat alamadığımız gibi, dini
kaynaklardan *sadece* hikmeti, kuralları, dönemin şartlarını, hakikati
çıkarmaya çalışınca da tadı kalmaz. Şekerli su, lif ve vitamin hapları
elmanın yerini tutmadığı gibi, dini kaynaklardan çıkarılan şeyler de,
dini kaynakların yerini tutmaz.

O sebeple birilerinin illa ki dini metinleri hazırlayıp, insana
yedirmesi gerekir. Kimisi çiğ yedirmeyi tercih eder, kimisi ise pişirip
sindirime daha uygun hale getirir. İnsanların damak zevkleri birbirine
benzemediği gibi, dimağ zevkleri de benzemez, kimi daha sezgisel bir
dini anlayış geliştirmeye ve kendini nefsinin yükünden kurtarmaya
çalışır, kimi ise dünyada ne şekilde yaşayacağını aşağı yukarı
öğrendikten sonrasıyla ilgilenmez.

Tasavvufun konuya girdiği yer bu kaynakları pişirme konusundaki *mutfak
kültürünün* diğerlerine benzemeyişinden kaynaklanır. Sadece asli
kaynakları değil, kendi gönüllerini, keşiflerini, muhatapların
ihtiyaçlarını, avam için tatlı sosu, havas için acı sosu işin içine
katmışlar ve *sadece peygamberden geldiği tescilli gıdalarla
beslenmeliyiz* diyen bir çoklarına aykırı yemekler üretmişlerdir, yine
de bunların peygamberin söyledikleriyle benzer içeriğe sahip olduğunu
görmek zor değildir. Pilavın içine bazen et, bazen safran katarsın ama
pirinç aynı pirinç, pirincin içindeki karbonhidrat aynı karbonhidrattır.

Diyecekler ki tasavvufa dışardan sokulmuş ve şirk gibi duran pek çok
unsur vardır. Bunu kabul ediyorum, bazı uygulamalar faydadan çok zarar
getirebilir, tevessül gibi, rabıta gibi, şeyhe mutlak itaat gibi bir çok
uygulama yerinde kullanılmadığında (yani yemeğe uygun miktardan fazla
katıldığında) zehirleyebilir ve konu Allah'ı bulmaktan çıkıp, başka bir
şeyleri bulmaya varabilir. Dahası bunlar olmadan kimse gıdasızlıktan da
ölmez, pilavda asıl mesele her zaman pirinçtir, ancak kimisi bunu
safranla daha kolay tüketir ve safranlı pilava alışana beyaz pilav çok
sası gelir.

Bir de tasavvufu eleştirdiğimiz noktalarda dini kaynakların kendisi de
tamamen eleştiriden vareste değildir, peygamberin öğrettiği tesbihler
Hinduların mantralarına, namazın hareketleri *Suryanamaskara* ‘ya
benzer, peygamber Kabe'nin köşesindeki siyah taşa cennetten geldi diye
saygı göstermiştir, namaz kılınırken Kabe'ye dönmek dışardan bakanlarca
puta tapma olarak algılanabilir, peygamberin kendini *dini kural koyucu*
olarak anlatması, yine dışardan bakanlarca *kişiye tapma* olarak,
Kur'an'ı mutlak bir dini kaynak olarak görmek, tanrı olmadığı kolayca
anlaşılacak putları yıkıp, yerine yıkılması mümkün olmayan sofistike bir
put koymak olarak algılanabilir. Bunların hemen hepsi tasavvufa
yöneltilen eleştirilerin bir adım daha ötesidir.

Dini/ahlaki bütün meseleler, insana bağlı, onun zihinsel süreçlerine
uygun hale getirilmiş yemekler yoluyla anlatılır, bu tasavvuf
geleneğinin dışında da böyledir, bütün yorumcular, yorumlarının ne kadar
*mutlak* olduğunu söylerse söylesin, eğer yenilebilir bir yemek yapmak
niyetindeyse işe kendi malzemesini, kendi tarifini katar. Kıyas gibi
ihtiyari bir kuralla çalışan Fıkıh da, felsefeden öğrendiği meseleleri
dine tatbik etmeye çalışan Kelam da böyledir. Sonunda yemeğin ne kadar
lezzetli, ne kadar faydalı olduğuna bakmak ve yemeği içerdikleriyle
*eşit* kabul etmemek daha iyi görünüyor.

Dini tartışmalara insanların hangi yemeğe ihtiyacı olduğunu cihetinden
bakıyorum, kimisi ise lezzetiyle veya içerdikleriyle değerlendiriyor.
Hepsi makbul ama ne bütün lezzetli yemekler faydalı, ne bütün organik
yemekler doğru pişirilmiş ve sağlıklı oluyor; ölçüyü öğrenmekse bir ömür
boyu süren cinsten.

Bu konularda konuşan herkes gibi, ben de söylediklerimle bir aşçıyım.
Kötü bir aşçı olabilirim ama kimseyi bilerek zehirlemeye kalkmadım.
