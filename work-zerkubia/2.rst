
:date: 2015-10-20 22:51:10 +0300

Zaib'in Kevni ile tanışması üniversite sıralarında olmuştu. Onsekiz
yıl önce. Kevni İstatistik dersinde asistanlık yapıyordu ve Zaib de
o dersi iki defa aldı. Çaktığı tek ders olduğu için ikinci alışında,
her sınavdan önce ıvır zıvır konular da dahil olmak üzere Kevni'ye
sormaya giderdi. Kevni doktoradan, Zaib de lisanstan mezun oluncaya
kadar arkadaşlıkları devam etti. Daha sonra da istatistik dışında ilgi
alanları kesiştiği için çok yazıştılar. Kevni de eski okuluna geldikçe
Zaib'in evinde kaldı. Bu zamandır Zaib Kevni'nin evini ilk defa
ziyaret ediyordu.

Taksiyle evi bulmaları yine çok kolay oldu. Sade bahçeleri içinde
sakin duruşlu evlerin bulunduğu bir mahalleydi. Akşam olmak üzereydi,
Kevni onları kapıda karşıladı.

-- Demek otele yerleştiniz. Ben de bir daha otel bulacağım kendime.

-- Evinin küçük olduğunu biliyorum, hem biz iki kişiyiz, ağırlaması
 zor insanlarız.

-- Hadi öyle olsun ama bir dahakine bırakmam. Evin küçük olmadığını
 göreceksiniz. Fazla eşya olmadığı için hepimize yetecek kadar geniş. 

İçeri girdiler. Mutfak ve oturma odası karışımı bir odada, Kevni'nin
kendilerine kahve yapmasını seyrettiler. *Aç mısınız?* *Hayır, yedik.*
*Kahvenin yanında kurabiye?* Sjacin buna *hayır, teşekkürler* derken,
Zaib *olabilir* dedi. 

Bir masanın iki tarafında oturdular. *Nasıl buldunuz Zerkubia'yı, ilk
şoku atlattınız mı?* diye konuşmaya başladı Kevni. Zaib
güldü. *Sanırım birkaç günümüzü alacak* dedi.

-- Birkaç günde atlatırsanız gayet başarılı sayılır. Batı'da buranın
 mitolojik bir havası var. En görünen yönü robotlar tabi, onlar
 şaşırtmıştır. Hangi jemmiyeye verdiler sizi? 

-- Benimki Duvadeel dedi Zaib. Sjacin'ı da, neydi, *Hemriaton*'a
 verdiler.

Kevni bunu duyunca gülümsedi. 

-- Bu profilleme işini gerçekten iyi yapmaya başladılar. Zerkubia
 insanını da otomatik atamaları lazım. Çok soru sordular mı?

-- Hangi renk çorapları sevdiğimi bile sordular dedi Sjacin, biraz
 sinirli. Robotlar saygısız değil ama ne biliyim, çok fazla soru
 sorulmasından hoşlanmadım. 

-- Bunu sizi doğru yönlendirmek için yapıyorlar dedi
 Kevni. Zerkubia'ya mahsus bir kurum olduğu için bunlar. 

-- Gerçekten de, ne işe yarıyorlar ki, herkesin üye olmaya mecbur
 olduğu kulüp, dernek gibi bir şey mi bu?

-- O kadar basit değil. Mecburiyetin olmasının sebebi, Batı'da
 devletin yaptığı bazı kanunların burada jemmiyelerce
 yapılması. Kısaca anlatmak gerekirse, her jemmiyenin hukuku farklı.

-- Nasıl yani? 

-- Mesela siz evlenmek istediniz. İkiniz de kendi jemmiyenizden,
 eşinizin uygun olup olmadığına dair izin almak zorundasınız. Aynı
 jemmiyede olsanız dahi böyle. Sonra mesela, çocuk sahibi olmak
 istemiyorsunuz ancak hamile kaldınız, kürtaj hakkınızın olup
 olmadığını jemmiyenizin hukuku belirler. O kadar basit değil yani. 

-- Ama bu biraz barbarlık değil mi? diye sordu Sjacin hayretle. 

-- İlk duyduğunuzda evet, öyle. Ancak herkesin jemmiyesini değiştirme
 hakkı var. Hayat memat meselesinde öyle yapıyorlar.

-- Biz de, mesela, değiştirebilir miyiz?

-- Evet. Yarın gidip, falanca jemmiyeye girmek istediğinizi
 söylersiniz, onlar da sizi alır ve bundan sonra onların hukukuna tabi
 olursunuz.

-- Ama bu ne işe yarıyor ki şimdi? Zorlama şansı yoksa. 

-- Jemmiyenin verebileceği cezalar var, para cezası var, ihraç var,
 hukuki davaların da pek çoğunda mühadil oluyorlar. Biri suça
 karıştıysa, işin aslını bulmaya mesai harcıyorlar ancak ceza hukuku
 onların alanı değil. Daha çok sivil hukuk denilen konuyla ilgili
 onların hukukları. 

-- Ben bunun ne işe yaradığını hala anlamadım dedi Zaib. 

-- Robot İsyanlarından önceki modern zamanları biliyorsun. 20
 yüzyıl, 21. yüzyıl falan. 

-- Evet. 

-- O zamanlar devlet ve birey arasında bir çekişmeden
 bahsedilir. Okumuşsundur belki, totaliter devletler varmış, bireyin
 haklarını belirlemeye çalışan. Milliyetçilik diye bir kavramdan
 bahsederler. Devletler kültürlerin koruyucusu gibi hareket edermiş. 

-- Bizimkiler hala öyle biraz. Batı kültürünü korumaya çok önem
 veriyorlar dedi Sjacin. 

-- Zerkubia devleti, daha doğrusu bizim tabirle *süreç* kültürler
 konusunda mümkün olduğunca tarafsız kalmaya çalışır. Ancak bir yandan
 da Batı'nın yaptığı gibi, bireyi *tam özgür* bırakmaz. Çünkü birey,
 kültür taşıyıcısı olmak için çok küçüktür. Onun için Batı ülkelerinde
 gördüğümüz insanların hepsi birbirine benziyor, benzer şekilde
 yaşıyor, benzer şekilde çalışıyor ve benzer şekilde ölüyorlar. Evet,
 hepsinin özgürlüğü var, istediklerini yapabilirler, ancak bu
 özgürlüğü kullanacak imkanları yok. Maddi imkanları yok ve hemen her
 kültürün ihtiyaç duyduğu çevre, cemaat, topluluk yok. Olsa da
 bunların çoğu Kapitalizmin bir parçası gibi, sadece maddiyat odaklı
 hareket etmek zorunda.

Kevni neredeyse nefes anlatmadan bunları söyledikten sonra, derin bir
nefesle ve ardından kahvesinden bir yudum aldı. 

Sjacin biraz afallamış bakıyordu. *Birey tam özgür değil mi yani
sizde?* 

-- Muhtemelen Batı'dakinden daha özgür. En azından ben öyle
 hissediyorum. Bununla beraber biz insandan taşıyamayacağı bir yük
 sırtlanmasını beklemeyiz. Kültürle ilgili aklınıza ne geliyor, dil
 olsun, din olsun, hayat tarzı olsun, bunların hiçbirini insan kendi
 başına yaşayamaz. Bunlar konusunda insana özgürlük vermek demek, eğer
 bunları yaşamak için gerekli araçları sunmuyorsak, bir adaya aletsiz
 atmak gibidir. İnsan bütün kültürünü kendisi yapmadığına, böyle bir
 imkanı olmadığına göre, yaşamak istediğini *başkalarıyla* yaşamak
 zorunda. İşte jemmiye bu *başkaları* oluyor. 

-- Ama bedeli özgürlüğün kısıtlanması değil mi?

-- Özgürlük saf halde bulunan bir şey mi? İnsan *bir konuda* özgür
 olur veya olmaz. Kimse mutlak manada özgür değil, hepimizin sınırları var. 

-- İşte o sınırlardan bahsediyorum, bunları jemmiyeye bırakınca,
 insanların hayatlarında korkuları artmıyor mu? Dışlanmak korkusu
 mesela?

-- Bu olabilir, bunu kabul ediyorum. Ancak dışlanmak derken, Batı'da
 olmayan bir müesseseden dışlanmaktan bahsediyoruz. İnsanlar
 jemmiyesiz yaşayabilir mi, evet, devlet takip edip, bir yere
 yönlendiriyor ama seçtiğiniz jemmiyenin *yok gibi* olmasını da temin
 etmek mümkün. O zaman Batı'daki durumun aynısı oluyor. Yalnız
 kalıyorlar.

-- Batı'da yalnız mı kalıyorlar sizce? Bence çok yanlış tanıyorsunuz. 

-- Tanıyorum. Uzun yıllar orada yaşadım. Zaib'le de orada tanıştık,
 malum. Zerkubia'da en özlediğim şey jemmielerdi. Burada da insanlar
 birbirinden çok farklı, ancak ben jemmiede benimle aynı değerlere
 sahip, hayata benzer yerden bakan insanlar olduğunu ve onların samimi
 olduğunu biliyorum. Batı'da bunu bulamadım. Sizin için var mı? Kaç
 kişiyle bunu hissedersiniz mesela? 

Sjacin durakladı. *Arkadaş zaten bu demek değil mi? Yani aynı
değerleri paylaşmak anlamında.*

-- Hayır, hayır, arkadaşlık başka bir şey. İnsanlar birbirinden farklı
 yaşam biçimlerine sahip olsalar da arkadaş olabilirler. Mesela dini
 bir topluluğa üye misiniz, devam ettiğiniz bir dernek, kulüp gibi bir
 yer var mı?

-- Ben Ateistim. Hiç dindar olmadım. Dini de sevmem zaten dedi kadın. 

-- Benzer bir şey bulmaya çalışıyorum. Mesela yarın jemmiyenizin
 meclisine gidelim. Orada insanların sizinle ne kadar benzer olduğunu
 ve ne kadar kolay iletişim kurduğunuzu görüp
 şaşıracaksınız. 

-- Şaşırırım gerçekten. Ben Zerkubia'da Ateist yok sanıyordum, eğer
 varsa şaşırırım dedi Sjacin. 

Kevni güldü. 

-- Haha, çok. Bizde çok çeşitli renklerde Ateistler vardır ve hepsi de
 fikirlerini ciddiye alırlar. Zerkubia'da günlük ve haftalık yayınlar
 genelde ücretsizdir, yüz kişilik jemmiyelerin bile çıkardığı dergiler
 var. Oradaki insanlar bunu satıp para kazanmak için veya toplumun
 geneli için yapmıyorlar, çoğu kendi yazıyor, kendi okuyor ama zaten
 asıl önemli olan da bu. Çünkü jemmiye bir insan topluluğu olarak,
 aynı zamanda düşünen ve yaşayan da bir kurum. 

-- Yüz kişilik olanlar da mı var?

-- En az oniki olmak zorunda sanırım. Arada bunun kanunlarını
 değiştiriyorlar. *Biz bir jemmiyeyiz* demek için gerekli sayı bu,
 ancak mesela okul açmak için ikibin kişilik olması lazım. Yoksa başka
 bir jemmiye ile anlaşıp, onun okullarına...

-- Okulları da jemmiyeler açıyor, dedi Zaib heyecanla. 

-- Evet. Eğitim de büyük ölçüde jemmiyelere bağlı. Onbeş yaşına
 çocukların eğitimi öyle yani. Ondan sonra da büyük jemmiyelerin
 okulları var, onlara gidebilir veya bağımsız okullara devam
 edebilirler.

-- Onbeş yaşına kadar mı eğitiyorsunuz dedi Sjacin, tahfif ve alay
 karışımı bir sesle.

Kevni sabırla 

-- *Kültür eğitimi* onbeş yaşına kadar, daha sonra meslek eğitimi var,
 genelde hem çalışıp, hem okur insanlar bizde.

-- Nasıl yani?

-- Bizde eğitimin üst sınırı yok, günde iki üç saat ya öğrenmek ya
 öğretmekle zaman geçiririz. İki üç saat de kendimiz çalışırız. 

Sjacin sustu. Eleştirmek isteyen ama neresinden başlayacağını
bilemeyen bir hali vardı. Kevni devam etti. 

-- Onbeş yaşından sonra başlar bu düzen, devam eder. İnsanların
 çalışması bazen artıyor, devlette bazı yöneticilerin altı yedi saat
 çalıştıklarını biliyorum ama onların da günde iki üç saati eğitime
 ayırmaları gerekiyor.

-- Bunu sonra konuşsak dedi Zaib, Sjacin'ın asılan suratından bir
  şeylerin ters gittiğini anladı ama bu durumdaki erkeklerin
  ekseriyeti gibi konuyu değiştirmekten başka bir fikir bulamadı. 

-- Yo yo, ben iyiyim dedi Sjacin. Sadece çok ilginç geldi. Kevni sanki
 cennet gibi anlatıyor ama biz buranın totaliter bir ülke olduğunu
 biliyoruz.

Kevni şaşırdı. *Totaliter mi?* 

-- Evet. Dışardan öyle görünüyor yani. Sizde çok partili sistem var mı
 mesela?

-- Evet. Çok partili sistem var. Evet. 

-- Düşünce özgürlüğü? 

-- Evet. Dediğim gibi, jemmiyelerde... 

-- Ama dışardan sanki bunların hiç olmadığı bir yer gibi görünüyorsunuz. 

-- Buna ne cevap verebilirim? dedi Kevni. *Gözünü kapatıp, ortalık karanlık diyen gibisiniz o zaman.*
  
-- Yani sanki Zerkubia'da hiç farklı ses yokmuş gibi duruyor. Tek adam
 yönetimi varmış gibi. 

-- Bunları bir gazeteci olarak mı söylüyorsunuz?

-- Evet. Batı'nın size bakışı bu. Buradaki sistemi az çok biliyorum,
 gelmedem önce bir şeyler okudum ama bana pek de öyle demokratik bir
 sistem gibi gelmedi. Bireyin haklarını korumuyor.

-- Ne gibi bir eksiğini gördünüz kendi düzeninizden?

-- Anlattığınız gibi, herkesin bir yere bağlı olması gerekmesi
 mesela. Bunun doğru olduğunu düşünmüyorum. İnsanların kimseye
 görüşlerini açıklamadan, bunları sürdürme imkanı olmalı. 

Kevni sinirini bastırmak ister gibi güldü. 

-- Böyle bir imkan yok mu sizce? İnsanların her şeyi açıklamak zorunda
 olduğunu mu sanıyorsunuz?

-- Ama belli bir jemmiyeye girmek, onların hayat tarzını benimsemek
 anlamına gelmiyor mu? Ben mi yanlış anlıyorum. 

-- Evet ama insanlar bunu kendi tercihleri doğrultusunda yapıyorlar. 

-- Hiçbir baskı yok diyorsun, mesela, bize bugün yapıldığı gibi,
 neredeyse ayakkabı numaramız bile soruldu.

Kevni kendi kendine mırıldar gibi, bir yandan da gülerek

-- Büyük ayakkabılılar var... dedi

-- Efendim? 

-- Büyük ayakkabılıların jemmiyesi var. Büyük ayaklıların
 veya. Standart ayakkabı bulamıyorlarmış, belli ayakkabıcılarla
 anlaşıyorlar, belli otellerde kalıyorlar. Hayatlarının en önemli
 tarafı bu olduğu için jemmiyeleri de böyle. 

Sjacin afalladı

-- Ayakkabı numarası lafın gelişiydi. 

-- Biliyorum. Ama sorabilirlerdi de. Robotların nasıl çalıştığını
 bilirsiniz, sabırla en ince ayrıntılara kadar inerler. 

-- Biz pek... 

-- Pardon, evet, pek rastlamadınız ama robotlarla çalışmanın
 usandırıcı bir tarafı var. Her şeyi doğru yapmaya çalışıyorlar. Bu da
 sıkıcı bir şey, kabul etmek lazım. 

Sjacin ne diyeceğini bilemedi. Kevni, Zaib'e dönerek devam etti. 

-- Aslında jemmiye tam olarak bu. *Hayatınızın manası nedir?* Modern
 insanın buna çeşitli cevapları var, ancak bu cevapların hakkını
 verecek imkanı yok. Zerkubia'da ideal olaran bu cevapların hakkını
 verecek topluluklar geliştirmek ve onların yaşamasına yardım etmek. 

-- Evet ama insanların özgürlüğü... 

-- İnsanların özgürlüğü nedir? Bir topluluk olmadan insan özgür
 olabilir mi? Mağara adamları bizden daha mı özgürdü, yoksa hayatları
 doğal tehlikelerden dolayı daha mı kısıtlıydı?

-- Bir açıdan daha özgürdü, bir açıdan daha kısıtlı. 

-- Bu anlamsız bir cevap, farkındasınız değil mi? Bir açıdan daha
 özgürdü, çünkü sabah kalkıp işe gitmiyordu, ancak yiyecek araması
 gerektiği için bizden çok daha fazla kaygı sahibiydi. 

-- Olabilir, nereye varmak istediğinizi anlamadım dedi Sjacin.

-- İnsanın özgürlüğü, yaşadığı toplumdan ayrı, yalıtılmış bir şey
 değildir demeye çalışıyorum. Asıl özgürlük, mağara adamının yaşadığı
 zorlukları ortadan kaldıran ama onu başka kavramların kölesi yapmayan
 düzenlerle olur.

-- Bu var diyorsunuz burada?

-- Bu amaçlanıyor diyorum. Gerçekleşmese de amaçlanıyor. İnsanı
 yaşadığı aileden ve toplumdan ayrı *özgürleştirmek* mümkün değil,
 diyorum.

-- Hmm, evet. 

-- Onun için onu kendini en iyi ifade edeceği bir topluluğa dahil
 ederek özgürleştirebilirsiniz. Eski dinlerin hepsinin cemaate veya
 sangha'ya veya kiliseye bu kadar önem vermesinin sebebi
 buydu. İnsanın tek başına özgür olması muhal, ya bulunduğu topluluk
 için özgür hisseder, ya da hayatı korkuyla geçer.

-- Evet, mantıklı geliyor. 

-- Jemmiyelerin amacı işte bu özgürlük ortamını sağlamak. Mümkün
 olduğunca bir arada yaşayarak. İnsanlar birbirinden çok farklı. Bu
 farkların da devam etmesi lazım. Gelişmesi lazım. 

-- Farkların?

-- Evet. Farkların çünkü geleceği bilmiyoruz. Hangi yaşama biçiminin
 bizi bir sonraki buzul çağından koruyacağını veya teknolojinin
 ötesine taşıyacağını bilmiyoruz. Bir savaş çıksa, bu jemmiyelerin
 hangisinin yetiştirdiği insanlar psikolojik olarak daha sağlıklı
 olabilir bilmiyoruz.

-- Bir manada sosyal darvinizm sanırım bu. 

-- Hayır. Sosyal Darvinizm bireylerden bahsediyordu. Biz burada
 jemmiyelerde tecessüm etmiş yaşama biçimlerinden bahsediyoruz. Hangi
 yaşama biçimi insanları daha güçlü kılar? Hangisi hangisinden daha
 iyidir? 

-- Bizimki dedi gülerek Sjacin. Ben Batılı olmayı seviyorum. Batı
 yaşam tarzı bence...

-- Hmm, robot isyanlarından beri bir kendine güven patlaması yaşıyor
 Batı.

-- Robot isyanlarından beri mi? 

-- Evet. Siz ne diyorsunuz, Konvansiyon'un kurulması mı, başka bir adı
 mı var? Bizde insanların işlerini robotlara kaybettikleri için isyan
 etmeleri ve robotların bu sebeple yasaklanması anlatılıyor. O
 zamandan beri Batı, son yüz yıllık çöküş emarelerini unutmuşa
 benziyor.

-- Konvansiyon bence iyi bir şey. Bize yaşattığı zorluklar var ama
 düşünsenize, sizin robotlarınız mesela ülkenizi ele geçirse, ister
 misiniz?

-- Böyle bir riski sibernetikçilerimiz daima araştırıyorlar. Bizde de
 robotlar sınırsız değildir ancak Konvansiyon'un yaptığı gibi, pire
 için yorgan yakmıyoruz.
 
Sjacin bir şeyler söylemek istedi ama aklına sadece evhamları
geliyordu. Konvansiyon gerçekten de insanların daha çok iş bulması ve
daha uysal olması için mi icad edilmişti? Biz robotlardan gerçekten
korkuyoruz ama burada onlardan kimse korkmuyor. 

Zaib araya girdi ve artık çıkmaları gerektiğini, zaten yorgun
olduklarını söyledi. Sjacin bu sözlerine çok sevindi. Evet, belki de
yorgunluktan. Konvansiyon'un önemini yorgunluktan
anlatamamıştı. Geleli birkaç saat olmuştu ama şimdiden çok yorulmuştu.




