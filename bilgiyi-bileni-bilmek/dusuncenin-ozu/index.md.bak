---
title: Düşüncenin Özü
date: 2014-11-23 03:41:51 +0200
dp: 11953 - Thu 01:02
---

*Düşüncenin özü* eğer varsa öyle bir şey, doğru genellemelerde
bulunmaktır. Umuyorum bu söylediğim doğru bir genellemedir.

Yanlışlık ve doğruluk, genellemenin bir özelliğidir; genellemelerin
çoğunun yanlış olması, onları *özellemelerle* karşılaştırdığımız içindir
ve bu karşılaştırma da, başlıbaşına, bir yanlıştır. Genellemenin yerine
başka bir genelleme getirmek gerekir, bir genellemenin *doğru*
olmadığını özelleme ile göstermek büyük ölçüde mızıkçılıktır.

Genellemelerin doğruluğu, günlük hayatta algıladığımız doğruluk
kavramından uzaktır. Hiçbir genelleme, doğruluğa yaklaşamaz; ancak bu
onlardan vazgeçmek gerektiğini göstermez, sadece *daha doğru*
genellemeler aramak gerektiğini gösterir. Daha doğru genellemeler de
yine yanlış olacaktır, ancak bu yanlışlıkları daha zor gösterilecek veya
daha uzun süre bu yanlışlıklarını ortaya çıkarmayacaklardır.
