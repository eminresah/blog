---
title: Hilaf
modDate: 2015-04-02 01:02:09 +0300
author: Emin Reşah
date: Tue Mar 31 00:54:12 EEST 2015 
dp: 13042 
---

Adamın sözüne *bakmak* için sözün hilafını söyleme ihtimalinin ne
kadar olduğuna bakmak lazım. *Ben iyiyim* diyecek. *Ben kötüyüm* deme
ihtimali olmayan bir insanın *ben iyiyim* demesinin ne manası var?
Adam veyahut *ben mason değilim* diyecek. *masonum* deme ihtimali ne
kadar?

Soru sorarken göz önünde bulundurmak lazım: *Hızlı araba sürdün mü?*
hayır, asla, hiç sürmem hızlı araba ben. İnanıyor muyum? Hayır. Neden
inanmıyorum, hızlı sürse de söyleyeceği şey aynı.

Bir haber geldiğinde bakıyorum, falanca açıklama yapmış, filanca izah
etmiş. Tabii ki yapacak. Tabii ki konuşacak. Söylemek zorunda olduğu
şeyleri söylüyorsa, makamı itibariyle aksini konuşamayacağı şeyler
söylüyorsa, üzerinde durmamak lazım. *Ne okuyorsun, bildiğimi
okuyorum.*

Söz ancak aksiyle değerlidir. Dürüstlük de her ikisini söylemeye
muktedir olduğu halde, birini söylemeyi, *doğru olanı* söylemeyi
tercih etmekle olur. Vazifesi gece gündüz yalan söylemek olandan
dürüstlük *düşmüştür.* Ondan zaten dürüstlük beklenmez. Aldananlara
yazık.
