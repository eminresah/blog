=================
Sade Suya Polemik
=================

:date: 2014-11-23 02:18:14 +0200

.. :Author: Emin Reşah
.. :Date:   <>

*Skolastik eğitim ve ilahiyat polemikleri tüm gerçek bilgi büyümesini
geriletti* demiş David Hume.

Hayatını bu polemiklerden kazanan insanlar için pek hoş gelmeyebilir ama
evet, doğru. Matematik bilmediği için övünen, hatta matematiğin
*Tanrı'dan* uzaklaştırdığını düşünen adamlar için *gerçek bilgi*, burada
bahsedilen polemiklerden ibaret.

Film seyrederek hakikati bulabiliyor fakat matematik yoluyla
bulamıyorsun. Nasıl bir hakikatse.

Kendi yazdığım yazılar da dahil olmak üzere, test edilebilir, üzerine
denenmesi mümkün fikir inşa edilemeyen yazıları; insanların gerçek
dertlerine, gerçek çözümler sunan iş ve fikirden aşağı görüyorum.
Tanrı'nın varlığı veya hakikatin tabiatı hakkında hayatın boyunca
konuşabilir, sağdan soldan devşirdiğin bilgi kırıntılarını çekirdek
niyetine çitleyebilir, insanlara etkileyebilirsin. Bu çağda neticede
hepimiz *show business* işindeyiz, saçları uzatıp, buğulu bakışlı
fotoğraflar da çektirince *entelektüel* olmuş olursun. Etrafında bir
hale, ne doğru ne yanlış, bakışların gibi buğulu yazılar yazıp,
derinlemesine vakıf olmadığın puslu düşüncelerini satabilirsin.

Bunların hiçbiri gece vakti hasta bakan bir doktorun, bir madende
saatlerce çalışan bir işçinin, kimse kendisine hesap sormayacağı halde
işini hakkıyla yapmaya çalışan bir mühendisinki kadar *hakikat*
değildir.
