---
title: Aktarılabilir Bilgi
date: 2014-11-23 02:18:14 +0200
author: Emin Reşah
dp: 12047 - Sun 18:29
---

Bir toplumun hayatını hangi tür bilgiyi yeni nesillere aktarabildiği
belirliyor. *Aktarabildiği* çünkü bu sadece kendi elindeki bir kudret
değil, dünya şartlarının da hayli etkilediği bir mesele.

Diyelim ki zamanın birinde insanlar dünyanın öküzün boynuzunda, öküzün
de sonsuz sayıda kaplumbağanın sırtında durduğuna inanıyor. Bunlar
*dünya neden düşmüyor?* sorusunu cevaplamak için geliştirilmiş hayali
cevaplar, günlük hayat içinde *düşecek bir yer yok, öylesine duruyor*
gibi bir cevaptan daha aktarılabilir oldukları belli. Sonra bir gün biri
uzaya çıkıp, *işte dünya, işte boşluk, dünya asılı duruyor* diyor.
Görenlerin bir kısmı ikna oluyor, bir kısmı ikna olmuyor, ancak her iki
durumda da sonraki nesiller artık öküze, tosbağaya değil, uzayda asılı
duran bir dünyaya inanıyor. Öküzün boynuzu aktarılabilir olmaktan
çıkıyor.

Toplumların gelişmesi, değişmesi hemen hemen böyle. Toplum kendi
kaynaklarının bazısını aynen, bazısını da değiştirerek yaşatmaya
çalışıyor. Türkiye'deki İslamcılık, Kemalizm ve sair düşüncelerin
çekişmesi de böyle; İslamcılar *şeryatçılığın* aktarılabilir olmadığını
farkettikten sonra İslam'ın *liberal* yorumunu yapıyor, Kemalist'ler
1980'lerden sonra Atatürk'ün din hakkındaki görüşlerinin aktarılabilir
olmadığını farkettikten sonra *dine önem veren Atatürk* karakteri
çizmeye başlıyor. Neyin aktarılabilir, neyin aktarılamaz olduğunu
farkediyor ve ona göre bir morfoloji geliştiriyor insanlar. Tam olarak
bilinçli değil, *hadi artık liberal İslama inanalım* demiyor kimse,
ancak nesiller ilerledikçe *eski* İslamcılık gözden düşüyor, *yeni*
İslamcılık yükseliyor.

Bu *yeni* İslamcılık hangi şartlarda aktarılabilir olmaktan çıkarsa, o
zaman *yeni yeni* bir İslamcılık doğuyor. Bunun hangi karakteri öne
çıkarıp, hangisini geride bırakacağını da zamanın şartları belirliyor.
Bakarsın insanlar *Türk İslam sentezi* demeye başlamış, veya aslında
İslam'ın hiç de milliyetçi olmadığına karar vermiş, falan. Benim neye
inandığımın, çocuğumun inancı üstünde sadece *eliptik* bir etkisi var.
Nesiller ilerledikçe adı aynı, içeriği farklı şeylere inanıyor insanlar.

Bu sebeple Türkiye'nin muhafazakarlaştığını söyleyenler aslında
muhafazakarlığın kendisinin değiştiğini göremiyor. Türkiye'nin
liberalleştiğini söyleyen de, liberalliğin kendine has bir şekle
büründüğünün farkında değil.

Asıl sorular ise yerinde duruyor: Hangi kıstaslar bilginin
aktarılabilirliğini belirliyor? Ne zaman çocuklarımıza *hayatımızın
dilini* öğretmeyi bırakıyoruz? Dilimiz neden aktarılabilir olmaktan
çıkıyor? Asıl önemli olan dilini her halükarda aktarmak mı,
aktarılabilir bir dil sahibi olmak mı?
