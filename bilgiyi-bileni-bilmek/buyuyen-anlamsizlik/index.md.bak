---
title: Büyüyen Anlamsızlık
date: 2014-11-23 03:41:51 +0200
author: Emin Reşah
dp: 12789
---

Bilimin iyi tarafı haddimizi bildirmesi ise, kötü tarafı da haddimizi
bildirmesi. Bilimciler, her ne kadar, *kainatın büyüklüğünü bulan insan
zihninin de büyüyeceğini* iddia etse de, hayır, biz artık gökyüzüne
baktığımızda yedi kat semayı değil, galaksileri görüyoruz.

Bilimi metafizik sonuçlarından ayrı, sadece *araç* olarak
değerlendirmeye çalışmanın umutsuz bir tarafı var. Bilimin bizi
getirdiği noktanın umutsuz bir nokta olduğunu kabul ediyoruz. Buna
karşılık, onun da insanın günlü hayatındaki diğer *araçlar* gibi
olduğunu kabul edebilirsek, biraz rahatlayıp, kainatta bize hala yer
olduğunu ve yaptığımızın önemli bir iş olduğunu görebileceğiz.

Halbuki, hayır. Bilimin söylediği önemsiz olduğumuz ve bu önemsizliği
yenecek kudretimizin olmadığı. İçinde bulunduğumuz kainatı anlama
noktasında, gücümüzün sonuna kadar uğraşıyoruz ancak bu gücümüzün
tükendiğinin de farkındayız. Bulduğumuz *yaşanabilir* gezegenlere asla
ulaşamayacak, saydığımız galaksilere asla ulaşamayacağız. En fazla, bu
neredeyse infinitesimal küçüklüğü keşfetmekle *onur* duyabiliyoruz.
Gurur duyacak başka bir tarafımız olmadığı için, küçüklüğümüzü
keşfetmekle gurur duymak.

Hayatını bilimsel gerçeklere göre yaşamaya çalışanlara hayret ediyorum.
Bilimsel gerçeklere göre yaşamanız veya ölmeniz pek farketmez, olmak
veya olmamak arasındaki çizgi bilime göre pek kalın sayılmaz.
Yapacağınız en akıllıca veya en aptalca hareket arasında bilimsel açıdan
pek fark bulamazsınız. En akıllıcası diyelim dünyanın enerji sorununu
bertaraf etmek ve aptalcası da dünyayı yok etmek olsa, bunların ikisi
arasındaki bir milyar yıl içinde herhangi bir farkı yoktur çünkü bir
milyar sene içinde ikisi de aynı neticeye varır.

Büyük anlamsızlığı bilimle doldurmaya çalışmak, *özrü kabahatinden
büyük* sonuçlara yol açıyor. İnsanın bu anlamsızlığı kendi halinde
doldurmaya çalışmasından da pek sonuç çıkmaz ama anlamsızlık en azından
aynı kalır, işin içine mütehakkim bir edayla bize gerçekten bahseden
bilimi kattığımızda, anlamsızlık küçülmeyip büyüyor.

Büyüyen anlamsızlıktan bir anlam devşirmeye çalışmak da, işte, insan
evladının içinde bulunduğu zavallılık. Bizi seyreden çok acıyordur.
