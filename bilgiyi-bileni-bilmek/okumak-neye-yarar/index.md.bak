---
title: Okumak Neye Yarar?
date: 2014-11-23 02:18:14 +0200
---

Türkiye ortalamasından fazla okuduğumu sanıyorum. (Ortalama yüksek
olmadığı için övünülecek bir tarafı yok.) Yine de okumak giderek *boş
iş* duygusu uyandırmaya başladı.

Kitaplar üzerinde *çalışmayı* seviyorum, ancak okumak, başından sonuna
kadar bitirmeye çalışmak, sırf bitirmiş olmak için bitirmek, tabağındaki
yemeğin arkandan ağlaması gibi kitabın ağlaması duygusu... Bunları
biliyorum ve bazen kapıldığım da oluyor ama artık okuduğum kitaplarla
övünecek yaşı geçtiğimi düşünüyorum. Birinin okuduğu kitapları bilmek
bende hiçbir ilgi uyandırmıyor, *okumak* hayli pasif bir fiil. *Eh, ne
olmuş* tepkisi.

Bir kitaba bakarken *hayatımda neyi değiştirebilir?* diye bakmaya
başladım. Hayatımda, düşüncemde bir değişiklik yapmasını beklemediğim
kitaplara o kadar da ciddi eğilmiyorum. Geçen Evelyn Waugh'un
kitaplarından Black Mischief'e başladım. Birinci bölüm komikti, sonraki
bölüm de idare ederdi ama bir noktadan sonra kitabın beni taşımadığını
ve benden hizmet beklediğini hissettim. Belki zamanı vardır diye bir
kenara bıraktım, belki de zamanı yoktur.

Büyümenin en kötü tarafı sizi *çarpan* kitapların azalması. Diamond'ın
Tüfek, Mikrop ve Çelik kitabından etkilendiğimi hatırlıyorum ama
Collapse o kadar etkilemedi, hatta bütün bölümler ilk bölümün tekrarı
gibi gelmişti. Onun için herifin yeni kitabını pek merak etmiyorum.
Geleneksel toplumlardan ne öğrenebiliriz? Tabiata saygı duymayı,
insanları sevmeyi, aileyi, barışı falan diyordur herhalde. Bir şey
öğrenemeyiz yani, geleneksel toplumların çoğuna girsek üç gün
dayanamayız, Jared Diamond da dayanamaz.

Çarpmasını beklemediğim halde çarpan *13 Things that don't make sense*
gibi kitaplar da var gerçi. Şöyle bir bakınca sahte bilim edebiyatıyla
dolu bir kitap gibi gelmişti ama içi bilgi yüklü ve temel bilimlere dair
yeni bakış açıları kazandıran bir kitap bu. Uzunca bir özetini yazmak
istiyorum ama tabii ki yazmak istediğim yüzlerce yazıdan sıra gelirse.

Okumanın insanı sorumluluktan kurtarmak gibi bir amacı var. Kendini *bir
şey yapıyor* gibi hissetmek. Okuduğu kitabı üç gün sonra unutacağı
halde, onun sayesinde suçluluğu yenmek mesela. En önemli faydası bu
olabilir. Bir de kendini özel hissetmeye yarar. Hele herkesin okumadığı,
bilmediği cinsten bir kitapsa.

Okumaya eski değerini vermeyişim bu sebepten. Önemli olan okumanın (veya
yazmanın, koşmanın, çalışmanın, bilmenin) ne ürettiği, hangi noktadan
alıp, hangi noktaya bıraktığı. Yer değiştirmek istemediği için okuyanın,
film seyredenden veya parkta tesbih çekenden o kadar da farkı yok.
