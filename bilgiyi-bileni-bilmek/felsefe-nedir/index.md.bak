---
title: Felsefe Nedir?
date: 2014-11-23 03:41:51 +0200
author: Emin Reşah
dp: 11990 - Sat 11:39
---

/Ona böyle sorularla gitmeyi severdim. Geniş alanda konuşmayı daha çok
sevdiğini söylemişti ve geniş sorular onun sevdiği cinsten konuşmalara
taşınırdı./

\*Arif\*: Felsefeden bahsetmeyi seviyorsun, bize Felsefe Tarihi'nden
anlattığın hikayelerden de bu belli oluyor ama şu zamana kadar
Felsefenin ne olduğu konusunda bir açıklama yapmadın.

\*Muhyi\*: Evet, çünkü böyle bir tanımı yapmak için de birazcık felsefe
yapmak lazım. Birazcıktan daha fazla belki, çok çok fazla.

\*Arif\*: Nedir bu kadar karışık olan? Felsefeciler bilmiyor mu ne
yaptıklarını?

\*Muhyi\*: Augustine'in *zamanın tabiatı* konusunda söylediği bir sözü
var; *kimse bana sormazken bilirim, biri sorduğunda bilmediğimi
farkederim* şeklinde. *Felsefe nedir* sorusu da *zaman nedir* sorusuna
benziyor biraz. Felsefecilerin hepsi bilir ne olduğunu ama anlatmaya
gelince dilimiz tutulur.

\*Arif\*: Bu biraz anlamsız değil mi? Yani, düşünsene, Felsefeciler çok
daha önemsiz konular için yıllarını ayırıyor ve yaptıkları işin tabiatı
konusunda bir araştırmaya girmiyorlar.

\*Muhyi\*: Aslında girmiyor değiller. Analitik Felsefe'yi her zaman
*Felsefenin Felsefesi* gibi gördüm ben. Felsefenin araçlarının
amaçlarına ne kadar uygun olduğunu araştırılması da aslında *Felsefe
nedir?* sorusunun başka bir formu, ama daha doğrudan bir cevap olması
gerekir mi, tabi, en azından Felsefe hakkında felsefe yapmak
istemeyenlere verilecek bir cevap olması gerekir.

\*Arif\*: O zaman soruyu tekrar sorayım, *felsefe nedir?*

\*Muhyi\*: Benim gördüğüm en önemli özellik başka disiplinlerin
ilgilenemeyeceği kadar geniş ve *biçimsiz* soruları mümkün olduğunca
formel ele alma *sanatıdır* felsefe. Ancak tabi, büyük harfle *Felsefe*
diye yazınca farklı, *felsefe* diye yazınca daha farklı oluyor.
Birincisi benim nazarımda Felsefe Tarihi ve maaş alınan cinsten,
Akademik Felsefeye tekabül ediyor; ikincisini ise hemen hepimiz bir
şekilde yapıyoruz, bilmediğimiz, anlamadığımız büyük konular hakkında
konuşurken... Yine de ikincisinin de *her akıl yürütme* diye
tanımlanamayacağını düşünüyorum.

\*Arif\*: Arkadaşlarla mesela derslerin hangisinin gerçek hayatta bize
faydalı olacağını tartışırken felsefe mi yapıyoruz yani?

\*Muhyi\*: Evet, olabilir. Gerçi genelde böyle konuşmalarda daha çok
*kafadan atma* ve *önyargıları sıralama* yöntemi uygulanır ama eğer bir
sebep/sonuç zinciri arıyorsanız, felsefe de benzer bir faaliyettir.

\*Arif\*: Sebep sonuç şart mı? Bilim gibi. Bilim'den nasıl ayırıyoruz
felsefeyi?

\*Muhyi\*: Sebep sonuç şart değil, ancak akıl yürütme faaliyeti bana
göre şart. Dinden ayırması daha kolay bu yüzden, felsefi metinlerde
*otorite* akıl veya düşüncedir, akla hitap etmeye çalışır.

\*Arif\*: Bilim de öyle değil mi?

\*Muhyi\*: Bilim de tabii ki öyle. Bilim'den ayrılması daha zor o
yüzden, ancak Bilim'in metodları oturmuştur, bir faaliyetin Bilim olup
olmadığını Felsefe olup olmadığından daha rahat anlayabilirsin.

\*Arif\*: Cevap kafamda giderek belirsizleşiyor.

\*Muhyi\*: Felsefe yapıyoruz, tabii ki öyle olacak.

\*Arif\*: Bir toparlasak?

\*Muhyi\*: Felsefe başka disiplinlerce ele alınamayan *önemli* soruları
akıl yoluyla ele alma sanatıdır.

\*Arif\*: Sanat diyorsun yani?

\*Muhyi\*: Sanat çünkü Bilim değil, edebiyat gibi dile, müzik gibi
kulağa, resim gibi göze değil, akla hitap eden bir sanat. Felsefe'de bir
insicam, bir sistem arayışı da buradan kaynaklanıyor bana kalırsa,
Felsefecileri Felsefelerinin *güzelliğine* göre değerlendiriyoruz.

\*Arif\*: Ama Estetik de Felsefi bir konu değil mi?

\*Muhyi\*: Haha, evet. Güzelliğin ne olduğunu araştırmak da felsefe,
aynen bizim felsefenin ne olduğunu araştırırken felsefe yapmamız gibi.

\*Arif\*: Aslında bu soruyu sormamın sebebi `Brain Pickings'de okuduğum
bir
yazı <http://feedproxy.google.com/~r/brainpickings/rss/~3/bFRoqqkCvfc/>`__,
senin ne diyeceğini merak etmiştim.

\*Muhyi\*: Evet, biliyorum onu, *Philosophy Bites* kitabından alıntıydı
sanırım. Augustine'in sözü de oradan aklıma takıldı ama bana tatmin
edici gelmedi oradaki cevaplar.

\*Arif\*: Neden?

\*Muhyi\*: Kritiğe çok yaslanmışlardı oradaki tariflerde. Tatmin edici,
*hah, budur* diyebileceğim birine rastlamadım. Kritik de, anlamlandırma
da felsefenin *ürettiği* şeyler, kendisi değil. *Temel sorunlar* da
mesele Fizik'in ilgilendiği sorunlardan farklı.

\*Arif\*: Mesela Higgs bozonu?

\*Muhyi\*: Evet. Felsefe başka disiplinlerin ilgilenmediği sorularla
ilgilenir, mesela Sosyoloji gibi yarım yamalak da olsa *bilimsel* bir
havası varsa bir konunun, Felsefe o alanı kendi sahiplerine terk eder,
ta ki, o disiplinin kullandığı metodların soruları ele almada hayli
yetersiz olduğu anlaşılana kadar.

\*Arif\*: Orada başka disiplinlerden bahsetmiyor hiç.

\*Muhyi\*: Evet, oradaki tanımların çoğunu Bilim için de, Sosyal
Bilimler için de yapabilirsin. Bunların Felsefe'den farkı *sadece*
soruların farklı olması mı?

\*Arif\*: Başka ne?

\*Muhyi\*: Şimdilerde kimsenin itibar etmediği *Doğa Felsefesi* diye bir
alan var, Newton'ın meşhur kitabının adında da var bu, *Philosophiae
Naturalis*. Fizik henüz felsefenin bir parçasıyken yazıldığı için öyle
ama şu an kimse Fizik'in ilgilendiği konuları Felsefe içinde saymaz.

\*Arif\*: Ama *Bilim Felsefesi* diye bir şey var.

\*Muhyi\*: Evet, çünkü bir metodoloji olarak *Bilim* kendi yerini tarif
edemiyor, Matematik de öyle; *Matematik Felsefesi* ve *Matematik*
tamamen farklı şeyler. Birincisinde sayıların ne kadar gerçek olduğunu
sorgularsın, ikincisinde bunu yapmaya çalışınca pek doğru bir metod
kabul edilmez.

\*Arif\*: Din Felsefesi de öyle mi?

\*Muhyi\*: Dinin kendine has metodları var, *vahiy* denen bir *bilgi
edinme* var mesela, diğer hiçbir alanda var olmayan. Ancak dinin, daha
doğrusu dinlerin hayattaki yerini anlatacak ve usulleri dininkinden
farklı bir felsefeye ihtiyaç var.

\*Arif\*: Üzerinde durduğumuz şey hep metodların farklı olması.

\*Muhyi\*: Evet, çünkü bir disiplin oluştuğunda, mesela Psikoloji net
bir yaklaşımla insanı incelemeye başladığında Felsefe'den ayrılır. Metod
belirli değilse Felsefedir, netse adı başka bir şeydir.

\*Arif\*: Deneysel Felsefe diye de bir şey var...

\*Muhyi\*: Evet, bu daha yeni bir alan ama muhtemelen faydalı olduğu
Etik gibi bazı Felsefe alanlarının müstakil disiplinler haline dönmesine
yol açacak ve elimizde bir bilim olarak Etik ve Etik Felsefesi diye iki
ayrı kavram olacak. Analitik Felsefe'nin bazı kısımlarının Dilbilim'e
dönmesi gibi.

\*Arif\*: Anladım sanırım.
