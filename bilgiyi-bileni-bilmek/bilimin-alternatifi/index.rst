===================
Bilimin Alternatifi
===================

:date: 2014-11-23 02:18:14 +0200

.. :Author: Emin Reşah
.. :Date:   <>

Bilim hakkında hariçten gazel okuyanların bir kısmı, onun *bilgi
türlerinden bir tür* olduğunu söyler. Düşünür pozu takınmakla düşünür
olduğunu düşünenlerin bazısı.

Bir yerde, bilimin söylediklerini tahfif edeni gördüğümde, *alternatifin
ne?* diyesim geliyor. Bilimin yöntem olarak sundukları yeterli
gelmeyebilir, *her bilgiye* bilim yoluyla ulaşacağımızı iddia etmek de
biraz fazla cesurca. Bununla beraber bilimin hiçbir anlamı olmadığını
düşünmek de ahmaklıkta ileri bir mertebe.

Tekrar edilebilir deneyler ve ölçülebilirlik üzerine kurulu bilimsel
yöntem, bu ikisinin getirdiği sınırlamaları da taşır. Bununla beraber
bilime *alternatifmiş* gibi yapanların hiçbiri onun getirdiği kesinliği
ve güvenilirliği getirmez. Galileo'nun getirdiği ölçülebilirlik,
Popper'ın bahsettiği yanlışlanabilirlikle birleştiğinde, *objektif*
dediğimiz, insandan ve onun vehimlerinden vareste bir bilgi türü ortaya
çıkar.

Bilim hayattaki her konuda işe yaramayabilir. Sevdiğiniz insana, onu
neden sevdiğinizi *bilimsel* olarak açıklamak mümkün değildir, aynı
şekilde ahlakın da bilimsel bir temeli yoktur. İnsanın birey olarak
*bilimsel* yaşaması, hayatını ne ölçüde kontrol edebildiğine bağlıdır ve
en kudretli bireyler bile kendi hayatının büyük kısmını kontrol edemez.
O sebeple *bilimsel ahlak* çok zaman *bilimin istismar edildiği*
ahlaktır.

Buna mukabil insanlar bir topluluk oluşturduğunda, ortak bir bilgiye
ihtiyaç duyar ve bilimsel bilgi, bu ortak bilginin en önemli kaynağıdır.
Bu kaynağın bir alternatifi, bilimden anlamayan, dört haneli iki sayıyı
yanlışsız çarpamayacak *düşünürler* ne derse desin, mevcut değildir.
