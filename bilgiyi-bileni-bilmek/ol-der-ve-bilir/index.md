---
title: Ol Der ve Bilir
modDate: 2015-04-11 15:27:01 +0300
author: Emin Reşah
date: Fri Apr 10 10:11:55 EEST 2015 
dp: 13052 
---

*Güzel bir gün geceden başlar* demiş büyük bir felsefeci. Hayatın ne
olacağı ne zamandan belliydi?

Bilgi konusu ilginç. Allah bizim ne olacağımızı biliyorduysa, neden
yarattı, bilmiyorduysa neden meleklere *siz bilmezsiniz, ben bilirim*
dedi?

Bunu *ol der, o da olur* ayetiyle beraber de düşünebiliriz. İnsanın
bilgisi soyuttur. Birinin ne giydiğini görebilirsin ama ne bildiğini
göremezsin. Ancak Allah'ın *sözü* ve *bilgisinin* somut olduğunu
düşünebiliriz. Kainat Allah'ın *ol demesi*, Allah'ın bilgisi de o
kainatın içindekilerdir diyebiliriz. Zamandan münezzehtir ancak bizim
varlık ve bilgi algımızın zamandan ayrı telakki edilmesi mümkün
olmadığına göre böyle bir *somut bilgi* ve *somut söz* düşüncesi belki
daha uygundur.

Bilginin somutluğu şudur: İnsanların bilgisi ancak sözle mümkün
olur. İnsanların sözü ise yalınkat ve örtücüdür. Gerçek giriftken,
lisanımız bu giriftliği kaldıramaz ve bize daha kolay araçlar
sunar. *Ali iyidir* deriz ve insanlar böyle bir sözü anlar. Ancak *Ali
iyidir* Ali'nin davranışlarına nazaran komikçe ve hayli basit bir
cümledir.

Bir kıyı şeridini elinizde 1 km'lik cetvelle ölçerseniz başka, 1
mm'lik cetvelle ölçerseniz başka sonuç alırsınız. Dilimiz gerçek
karşısında 1 km'lik cetvele benziyor. Daha fazlası dilimizden
gelmiyor. Daha fazlasını yapmaya çalıştığımızda, insanların anlamasına
engel olacak derecede karışık bir lisan kullanmak
gerekiyor. Anlaşılmaz dilin bilgiye faydası yok. Çünkü başkası
anlamıyorsa, konuşanın da anladığı şüphelidir.

Allah'ın bilgisi ise, 1 nm'lik, atomun her unsurunu ayrı ayrı ölçecek
kudrette bir bilgi. Onun sözü atomun her unsurunu ayrı ayrı yaratan
söz. Bunun için bunların hepsine *ayet* diyor.

Akla gelen bir mesele, neden Kur'an-ı Kerim'in insan sözüyle
indiği. Çünkü insanın başka bir dil anlaması mümkün değil. İnsanın
sınırları, onun Allah'ın bilgisini kendi başına bulmasına
engel. Allah'ın *ol* demesini keşfetmesi, onun mahlukatı arasında
olduğu için mevcut olmadığı gibi.

Ancak insanın akıbetinin ve halinin ne olduğunu bilmede, Allah'ın bir
eksikliği olduğunu düşünmek doğru değil. Bir yazıyı yazdığın anda onu
biliyor musun? Yazmadan önce biliyor muydun? Yazdıktan sonra biliyor
musun? Kainat da Allah'ın her atomun her unsurunu ayrı ayrı bildiği
bir yazıya benziyor. Yazma anında biliyor, yazdıktan sonra biliyor,
yazmadan önceyse yazmamış olduğu için yazı yok. 

Allah'ın bilgisinin *mahluk* olup olmadığını tartışabiliriz. Bence bu
Kur'an'ın mahluk olup olmadığı tartışmaktan daha mühim. Zira Kur'an'ın
insanlar için *yaratılmış* bir metin olması durumunda dahi, hayatımıza
yön verme manası değişmez. Allah'ın bilgisinin, kainatın
yaratılmasıyla aynı şey olduğunu, ancak insan düşüncesinde sözün
manayla, bilginin bilinenle farklı olmasından kaynaklanan ikiliği
Allah'ın zatına ve halkına yansıttığımız için çıkamadığımızı düşünmek
daha uygun.

Bir kuşun nasıl olup da denizi aşabildiğini soran dört ayaklılara
benziyoruz. Bundaki çelişkileri ardı ardına sıralıyoruz. *Kimse suda
yürüyemez, ya gayrımaddi olması lazım, ya nefes almaması*
diyoruz. *Nefes almayan veya gayrımaddi canlı olamaz, o halde kuş
yoktur.*

Özetle şu: Varlık, bilginin ve kudretin ayrı mefhumlar olması insanın
eksikliğinden kaynaklanır. Böyle bir eksikliği taşımayan *namütenahi
akıl* ve *namütenahi kudret* için, *yaratmadan evvel bilebilir mi?*
sorusu manasızdır. Hem anı yaratır, her anda yaratır, her anı bilir,
her anda bilir, anın hem içinde, hem dışındadır.
