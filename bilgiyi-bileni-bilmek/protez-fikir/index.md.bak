---
title: Protez Fikir
date: 2014-11-23 02:18:14 +0200
---

Düşünce organik olarak büyürse, yetiştiği toplumu da dönüştürür. Protez
olarak getirip takınca, orada gerçek bir düşüncenin büyümesine engel
oluyor. Protez düşünce, insanın gerçekte sahip olmadığı, ancak görünürde
yardımcı olduğu için yanında taşıdığı bir düşünce. Sahiplenmesi zor,
çünkü ruhunun malzemesinden yapılmamış, aynı dili, aynı değerleri
konuşmuyor. Sen ona dönüşmedikçe, o sana dönüşecek değil. Ayağı yerine
protez kullanan ne kadar ayak sahibiyse, o da o kadar.

/Neden orijinal düşünce gelişmiyor?/ Çünkü orijinal olması için, bu
toplumun taşının, toprağının, insanının izini taşıması lazım. Bizde
sınıflar başka türlü gelişti, burjuva başka türlü, biz başka bir tarihin
çocuklarıyız. Yenik, küsmüş, kompleksli bir milletin çocukları. Bunu
görmezden gelenin söyledikleri işte protez.

Hedefler aynı olsa da yollar değişik. Biz dağın bu tarafındayız, Batı
medeniyeti diğer tarafında. Herkes dağın zirvesine ulaşmaya çalışıyor,
ancak bizim yolumuzla onların yolu aynı değil. Onlar zirveye daha yakın
olduklarını ve onları takip etmemiz gerektiğini söylüyor, biz de zirveyi
hedeflemek yerine onları arayarak dağın etrafında dolanıyoruz.
