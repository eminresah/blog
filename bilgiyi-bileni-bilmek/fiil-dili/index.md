---
title: Fiil Dili
date: 2014-11-23 02:18:14 +0200
author: Emin Reşah
dp: 12053 - Sat 00:33
---

Sadece fiillerden ibaret bir dilde yazmak istiyorum, sadece fiillerle ne
ifade edilebilir merak ettiğimden. Fiillerin de gerçek fiiller olmasını,
*varolmak* gibi aslında fiil olmayan fiillerden uzak durabilmek
istiyorum.

Her fiile bir fail mi lazım, yoksa bu bizim uydurmamız mı? *Yürüyor*
dediğimizde neden birinden bahsetmek zorundayız, neden *yürümek*
müstakilen, bir failden ayrı olarak ifade edilemiyor?

Yapmaya çalıştığım, mesela *şu-an-bir-yürüme-fiili-var* cümlesini tek
başına ifade eden bir kelime. *Yürümek* fiilinin çekimleri
*falanca-şu-an-(veya-başka-zaman)-bir-yürüme-fiilinde* anlamına geliyor,
fiilin kendisi değil, fail öne çıkıyor.

Bir isim kullanmadan bir fiil ne kadar anlam ihtiva edebilir?
Nesnelerden bahsetmeden fiillerden ne ölçüde bahsedebiliriz?
Eşzamanlılık, ardışıklık, arada zaman bulunma, tamamlanma gibi
özelliklerin edatları olsa,
*şu-an-yürüme-fiili-eşzamanlı-olarak-dinleme-fiili-bittikten-sonra-konuşma-fiili*
kime ne bilgi verebilir?

Böyle bir deneme yapmalı. Yüklemler mantığının (Predicate Logic),
yüklemlerinde parametre olmayanı ve edatlarla zenginleştirilmişi. Belki
objektiflik arayan bir fikir dili olarak iyi olur.
