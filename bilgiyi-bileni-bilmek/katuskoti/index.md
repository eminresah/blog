---
title: Katuskoti
date: 2014-11-23 02:18:14 +0200
dp: 12719
---

/Katuskoti/ Budist literatüründe bir sözün alabileceği dört *doğruluk*
değerini ifade ediyormuş. *Dört köşe* demek. Istılahen, bir önerme (1)
*sadece doğru*, (2) *sadece yanlış*, (3) *hem doğru hem yanlış* veyahut
(4) *ne doğru ne yanlış* olabilir anlamına geliyor.

Bu Aristo'nun *Ara Durumun Reddi* fikrisabitine dayanan mantığa ters.
Batı mantığı bir önermenin ya doğru, ya yanlış olduğunu söylüyor. 20.
yüzyılda çeşitli araştırmacılar elinde değişse de, günümüzde dahi,
mantık ve matematik bu *PEM* (Principle of Excluded Middle) veya
*tertium non datur* prensibine sadık. Günümüzde hemen hemen tüm bilim
*uygulamalı istatistik* haline geldi ve istatistik, *sıfır hipotezi*
(null hypothesis) ile *alternatif hipotez* arasında, mantığa dayalı bir
*ya - ya da* çatışması üzerine kurulu.

Budistlerin düşüncesine göre Katuskoti *bile* bazı durumları açıklamakta
yetersiz kalıyor. Geleneklerinde Buda'dan sonraki en büyük *felsefeci*
sayılan, Mahayana geleneğinin kurucusu Nagarjuna, *aydınlanmış kişinin
öldükten sonra ne olacağı* sorusuna, bu dört durumun da yetersiz
kaldığını söyleyerek cevap vermiş. *Ölür mü?* belli değil, *ölmez mi*
belli değil, *yaşamaya devam eder mi*, belli değil, ne olacağı belli
değil yani.

--------------

Batı'daki manasıyla mantığın tarihteki önemli uygulamalarından biri
İslam hukuku ve Kelam. Bugün tuhaf gelebilir, ancak dini kuralların ve
inançların hemen hepsi, bir şekilde, mantığa dayanıyor. *İslam akıl
dinidir* diyenler, *İslam'ı mantığa göre şekillendirdik* demek istiyor
bir ölçüde.

Dinin *mantıklı* olmasında bir sorun yok. Bununla beraber, bu mantığı
*yenilemekten* bahsedince, diken diken olacak tüylerle sorunum olabilir.
Ehl-i Sünnet olsun, Şia olsun, yaşayan büyük İslamî ekollerin hepsi, bir
şekilde vahiy + gelenek + mantık üzerine çalışıyor. Burada mantığın
yeri, modern düşünceye nazaran geride, tali bir yer. Ancak vahiy ve
geleneği nerede nasıl kullanacağımızı mantığımız belirliyor.

Bir insanın *ya müslüman, ya inançsız* olması mesela, bir mantık
kurgusu. Dinî edebiyatı iyi bilen birine, *falanca hem müslüman, hem
kafir* desen, bir süre suratına alık alık bakar, sonra güler, sonra da
*ollur mu öyle şey yaaa* diyerek sözümüzü çürütmüş olur. *Falanca ne
müslüman, ne kafir* desen hakeza.

Ancak bunlar o kadar da kolay kavramlar değil, bir insana etiket olarak
kolay yapışmayan cinsten kavramlar. Şiilerin bazı inançları için
Sünnilerin pek de hoş düşünceleri yoktur, (tersi de doğru), buna rağmen
birbirlerini *siyaseten* tekfir etmekten kaçınırlar. *Aynı kitaba
inanıyoruz* sadece *zamanı gelinceye kadar savaşımızı erteledik* demek
gibi bir şey, *şu sıra canımız farklılıkları görmek istemiyor* demek
gibi. *Falanca imamın veya ayetullahın masum olduğuna* inanan birine,
(Ehl-i Sünnet nazarından) *hem müslüman, hem müşrik* demek o halde o
kadar anlamsız değil. Yarın işin rengi değişince söyleyeceğini bugünkü
sözüne de ekliyorsun. *Zamanî mantık.*

--------------

Allah'ın *hem kâdir-i mutlak, hem âlim-i mutlak* olduğu halde,
mahlukatının acı çekmesine nasıl müsaade ettiğini, alıştığımız mantıkla
izah edemiyoruz. Burada, arızanın mantıktan değil, *teizmden*
kaynaklandığını söylemek çoğuna daha kolay geliyor, ancak mahlukatın
anlaşılmasında bile her zaman çalışmayan mantığın, Allah'ın zatı
hakkında fikir edinmekte kullanılması daha büyük garabet.

Naçizane, Allah'ın zatı hakkında, onun yeryüzündeki fiillerinin ve
onların işaret ettiği *bilginin* ötesinde bir fikir edinmemizin mantık
ve lisana dayanan herhangi bir araçla mümkün olmadığı kanaatindeyim.
İmanla aşılacak denize mantıkla köprü kurmaya çalışınca, ortada
kalıyoruz.

--------------

Mantığı bir veri kabul eden Fıkıh ve Kelam'ın, bundan kaynaklanan
hükümlerini yeniden düşünmek gerektiği herkese makul gelmeye başladı
herhalde. İşim bu olsaydı, bilgim sınırlı olmasaydı mesaimin büyük
kısmını yeni mantığın, yeni Fıkıh ve Kelam usulü oluşturmakta nasıl
kullanılabileceğine ayırırdım. Şimdilerde *dinde yenilik*
hevesindekilerin, *aslî kaynaklara gitmeye* niyetlenmesi gibi değil,
İslam'ın (müctehidler, alimler, mutasavvıflar ve gelenek de dahil) tüm
kaynaklarını, hangi usulle okuyabileceğimizi anlamaya çalışırdım.

Internet devrinde İslam'ın asıl meselesi bu olacak. Artık insanlar dini
tek bir kaynaktan öğrenmiyorlar ve taklit müessesesinin hükmü kalmadı.
Elimizde aynı konuda farklı hükümler vermiş bir çok alim var. Bunların
nasıl değerlendirileceği, hangisinin hangi hükmü ne kadar mantığa
dayandırdığı ve bu mantığın ne kadar doğru bir mantık olduğunu ele almak
gerek.

Yapacak ne çok iş var.

Mehr Zeit.
