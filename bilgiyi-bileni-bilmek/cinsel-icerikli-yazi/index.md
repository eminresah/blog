---
title: Cinsel İçerikli Yazı
date: 2014-11-23 02:18:14 +0200
author: Emin Reşah
---

/13 Things that don't make sense/ kitabını okurken, seksin *evrim
açısından* nasıl bir çelişki olduğuyla ilgili bir bahis vardı. Şöyle bir
durum var: Eğer bir canlı, kendi genlerinin devamı için ürüyorsa, neden
bunun için (kendi türünde de olsa) başka birine ihtiyaç duyuyor? Eşeyli
üremede, *anne* ve *baba* çocuğun gen havuzunun bir kısmına etki etmek
için, diğer kısmından vazgeçiyorlar.

Günümüzdeki canlıları ele aldığımızda, bunun cevabı kolay: Demek ki
zamanında eşeyli üreme yoluyla oluşan canlılar, diğerlerinden daha iyi
adapte oldular ve bu sayede bugünkü canlı türlerinin büyük kısmı böyle.
(Bu kalıp canlılarla ilgili tüm soruları cevaplayabilir, dikkat
ederseniz.) Ancak *nasıl* ve *hangi şartlarda* soruları hala muallakta.
Kitaptan hatırladığım kadarıyla, yapılan deneyler laboratuvar ortamında
eşeyli üremenin daha iyi nesiller ürettiğiyle ilgili net bir sonuç
vermemiş.

Aslında böyle sorular, renkli kitaplara hayvan fotoğrafı basmaktan daha
anlamlı bir *Evrim Teorisi eleştirisi* oluyor ancak menfur teoriyi
*insan maymundan gelmiş* mertebesinden öte öğrenmek zor geldiği için
olacak, pek rating almıyor.

Eşeyli üreme evrimsel açıdan bir fecaat. Eş bulmak için harcanan
enerjiyi, dökülen dili, ayırılan zamanı ve alınan hediyeleri düşünün.
(Ben erkek tarafıyım, evet.) Sonra, ola ola çocuğun %50'si benim
genlerimi taşımış oluyor. Oturup herkes mitoz bölünse güzel güzel, böyle
işlerle uğraşmasak olma mıydı? Enerjimizi daha yararlı işlerde harcamış
ve evliliğin getirdiği sosyal saçmalıkları hiç yaşamamış olmaz mıydık?

İşte bu sorunun doyurucu bir cevabı bildiğim kadarıyla yok. Kitapta
birkaç tanesine yer veriyor ancak cevapların, canlı bireylerinin
kendilerinden daha üst bir düzen (tür) için yaşamaları gibi bir sonuç
çıkıyor. Mitoz bölünsek şahsım adına daha güzel olurdu, ancak insan türü
açısından evlenip çoluk çocuğa karışmak daha güzel oluyor yani.

Ancak tür seçilimi pek kabul gören bir düşünce değil, çünkü canlı
bireylerin sırf kendi basit menfaatlerini değil, türlerinin akıbetini de
*düşündükleri* gibi bir sonuç çıkıyor ve bu da evrimin temelindeki doğal
seçilimle uyumlu değil. Doğal seçilim bireyler mertebesinde işleyen bir
mekanizma, bireyler sadece kendilerini düşünüyor ve güçlü bireyler türü
yaşatmış oluyor. Ancak *bireyler türü düşünür* deyince, bunun nasıl
olabileceğini de söylemek lazım ve o daha da bulanık bir mesele.

Onun için buradan çıkış görünmüyor. En azından bildiğim kadarıyla yok.

Kitabı okurken *sex as overfitting protection?* diye bir not almışım. Bu
yukarıdakileri de peşrev niyetine yazdım. Aklıma gelen bir fikir var:
Eşeysiz üreme, bireylerin birbirinin (mutasyonlar hariç) tam bir
kopyasını çıkarması demek. Bu da çevre şartlarına daha sıkı bağlı
bireyler oluşmasına sebep oluyor. Belli bir ortamda gelişmiş canlı türü,
o ortama azami ölçüde adapte olduğu için, ortam değiştiğinde ayakta
kalması daha zor oluyor.

Ben biyolog değilim, ancak (sizde ne derler?) Makine Öğrenimi (Machine
Learning) bilirim. Bir model, öğrenme verisine (training data) sıkı
sıkıya bağlıysa, test verisinde çakar. Matematik kitabındaki bütün
sonuçları ezberleyip, sınavda çıkan soruları çözemeyen öğrenciler gibi.

Malum olduğu üzere DNA bir programdır. Bu programı çevre şartlarına
azami derecede uygun hale getirirseniz, şartlar değiştiğinde programın
çalışması zorlaşır. Eşeyli üremenin, DNA'daki programı test edip,
öncekinden daha genel ve çevre şartlarına daha iyi adapte olan bir model
oluşturduğuna inanıyorum. Okuduğum kadarıyla bunu test eden bir deney
gerçekleşmiş değil. Biyolog olsaydım yapardım. Biyolog olmasam da
bilgisayar modelleriyle deneyebilirim gerçi ama alan değiştirmek için
uygun bir vakitte değilim.

Buna ek olarak, anne ve babadan gelen genlerin *rastgele* değil, belli
kriterlere bağlı olarak çocuğa geçtiğine kanaat ediyorum. Bu kriterleri
bilmiyoruz ve böyle hiçbir araştırma okumadım. Buradaki mekanizmayı
çözen, evrimin mutasyonlarının nasıl *daha iyi bireyler* ürettiğini de
açıklamış olur, çünkü doğal seleksiyon işin ikinci adımını açıklıyor
sadece. *Mümkün bütün mutasyonlardan* çok az bir kısmı daha iyi bireyler
oluşturduğu halde, nasıl oluyor da türler gelişiyor sorusuna da bir
cevap bu. Aynı zamanda bireylerin nasıl olup da *tür seçilimi*
yapabildiğini de açıklayabilir. Burada hala çok bilinmeyen var.
