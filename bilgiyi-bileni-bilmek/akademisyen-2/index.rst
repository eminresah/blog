=============
Akademisyen 2
=============

:date: 2014-11-23 02:18:14 +0200

.. :Author: Emin Reşah
.. :Date:   <12100 - Thu 19:52>

Üç gün öncesine kadar ufak da olsa akademisyenlik ihtimalim vardı.
Katıldığım konferanstan sonra yok.

Akademisyenlik katlanabileceğim bir iş değil. Bir defa bir pozisyona,
bir titre itibar etmeye başladığınızda; artık o titrin sizi
kelepçelemesine, o titre mahsus *politically correct* bir tavır
geliştirmeye mahkum oluyorsunuz. Bunu *yazı* için yapmak istememiştim,
şimdi *bilgi* için de yapmak istemiyorum. Yazı ve bilginin kendisi bana
güzel geliyor, dışardan onlara *sahip* görünmek değil. Bunlar
sözkonusuysa sahip değil, köle olmayı tercih ederim.

Diğer para kazanma enstrümanlarına göre daha nezih bir ortam sunduğu
aşikar. Etrafta ihtiram gösteren mebzul sayıda öğrenci, titrin getirdiği
sosyal rahatlık, çok önemli bir sorun olmadıkça sağlanan iş garantisi,
zamanı rahat kullanma imkanı... Beklenen iş de yapılması zor bir iş
değil, seneler içinde sağladığınız uzmanlığın verdiği bir kalibrasyonla
ve belli bir formda ahkam kesmek. Ahkamın hangi dar konuda kesilmesi
gerektiğini de kendiniz belirliyorsunuz, neticede kimse kimseyi belli
bir konuda çalışmaya zorlamıyor.

Ancak bunun yanında giderek daha da kuvvetlenen bir bürokrasinin ve
bunun getirdiği bir *siyaseten doğru* olma kaygısına esir oluyorsunuz.
Kendine has *yazılı olmayan kuralları* var ve bunlar, uğraştığınız
konudaki kabiliyet ve derinlikten daha önemli hale geliyor.

Bir de tabi, şartlar değişiyor. Internet'in gelişmesiyle beraber
akademik bilgi tekeli olarak üniversitenin önemi azaldı. Ülkemizde hala
sanki başka yol yokmuş gibi yapılıyor ama herhangi bir meslek
bilgisinden daha önemlisi, İngilizce konuşup, yazabilmek. Bunu beceren
insanın elinde, her türlüsünden bilgiyi edinmek için uçsuz bucaksız bir
dünya çıkıyor.

Akademik pratiğin makale/konferans faaliyetleri de bu değişiklikten
etkileniyor. Eskiden benzer konuda çalışan bir araya gelmesi için önemli
bir ortam yaratan konferansların alternatifi olarak bloglar, eposta
listeleri, forumlar gibi pek çok mecra oluşturulabilir. Bunların henüz
alternatif görülmemesinin temel sebebi, muhtemelen akademinin hala
*dinozorların* elinde olması ve konferansların bilim üretmekten çok
turizmle alakalı olmasındandır.

Makalelerin en önemli şartı olan *hakem* uygulaması da, Internet
üzerinde çok daha sağlıklı yürüyebilir. Şu anki durumda o hakemliklerin
nasıl yapıldığını (ben de dahil) pek çok kişi biliyordur. Bir makaleyi
(konuyla yarım yamalak ilgili) üç kişiye okutup, *yayınlanmaya değer*
olup olmadığını bulmaktansa, Internet'te yayınlayıp gelen yorumları
almak, kalitesine ve önemine herkesin gözü önünde karar vermek çok daha
sağlam bir uygulama olurdu. Ancak akademik yayıncılığın bilhassa
yayıncılar için yağlı bir iş olmasından dolayı ve güya topluma yön
verecek insanların hala kağıda basılı makalenin *daha değerli* olduğunu
düşünmesinden, böyle yöntemler yerine yüzyıllardır süren geleneklerde
ısrarcı olmak daha kolay geliyor.

Ortalama üniversite giderek *dünyayla ilgisiz* bir yere doğru gidiyor.
Kendi çitleri içinde, kendi oyunlarını oynayan bir takım büyükler.

Akademisyenin en iyisi, ne çok zor, ne çok kolay, ne çok önemliymiş gibi
duran, ne çok önemsizmiş gibi duran ortalama bir problem bulup; onu ne
tam çözmek, ne de çözümsüz bırakmak yoluyla *makale üreten* cinsi. Hedef
problem çözmek değil, makale üretmek olunca, en kolay yoldan makale
üretmek hedefleniyor. En kolay yoldan makale üretmek de, *konfor
bölgesini* mümkün olduğunca az terkedip, mümkün olduğunca ufak,
göstermesi ve anlatması kolay adımlarla ilerlemek demek. Gereğinden
fazla orijinal olanın başarılı olması mümkün değil, çünkü kimsenin, en
azından akademisyenlerin alışık olmadığı türde bir şeyleri dinlemeye
zamanı yok.

Buna bir de *anahtarı düşürdüğü yerde değil, ışığın altında arama*
alışkanlığını ekleyin. Kolay bir problemi *çözmek*, zor bir problemi
*çözememekten* daha teşvik edilir olduğu sürece, ortalama akademisyenin
insanlığın dertlerine çok büyük bir faydası olacağını sanmıyorum.

O sebeple bir problemi gerçekten çözmek için gayret etmenin daha önemli
olduğuna karar verdim. Doktora da uğraştığım problemi çözdüğüm için
verilirse bir anlamı olur, yoksa akademisyen olsam da, olmasam da yirmi
yıl sonra, alacağım herhangi derecenin pek bir faydası olacağını
sanmıyorum.
