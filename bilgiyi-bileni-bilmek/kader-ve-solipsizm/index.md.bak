---
title: Kader ve Solipsizm
date: 2014-11-23 03:41:51 +0200
dp: 12844
---

Solipsizm *yalnızcılık* demek. İnsanın sadece kendi varlığına inanması
ve diğer insanların ve genel olarak dünyanın, kainatın varlığına *aynı
netlikte* inanmaması.

Kader fikrinin bizde anlaşılan halinin böyle bir solipsizme yol açtığını
düşünmeye başladım. Bu *yanlış* değil, ancak bir çelişki var. İnsan
Allah'ın karşısında imtihanda olduğuna ve onun sunduğu dünyada *en
iyiyi* yapmaya çalışması gerektiğine iman ediyor. Tüm şartlar elimizde
değil, ancak bize sunulan şartlarda iyiyi yapmakla mükellefiz. Ehl-i
Sünnetin kader itikadı böyle.

Bununla beraber burada *diğer zihinler* önemsizleşiyor. İnsan Allah'ın
karşısında tek başına. Bu da diğer zihinlerin var olduğu veya ne kadar
ciddiye alınması gerektiği konusunda önemli bir problem. Çünkü eğer
mesele *benim* imtihanımsa, hepiniz bu imtihanın parçasısınız ve
hayatıma dair etkileriniz sadece Allah'ın takdiri ölçüsünde. Gerçekte
var değilsiniz. Sadece ben varım ve bu dünya *benim* imtihanım için
yaratılmış.

Ancak Kitab bizde böyle bir intiba bırakmıyor. Orada *başka insanlar* da
var ve onlar da sorumlu. Onların sorumluluğunun nerede bitip, Allah'ın
takdirinin nerede başladığı ise bildiğim kadarıyla açıklanmış değil.
Tabii ki, mesela Hz. Musa'nın Firavun'un *bizden öncekilerin hali
nedir?* sorusuna, *onların hükmü Allah'ın katındadır* cevabını
vermesinden veya Hz. Peygamber'e hitaben *sen atmadın, Allah attı*
ayetinden, takdirin diğer insanlar için de geçerli olduğuna ve onların
kudretinin mutlak olmadığına kanaat ediyoruz. Ancak diyelim ki, benim,
kendi irademle yaptığım bir işin, karşımdakinin iradesini ne ölçüde
şekillendirdiği ve onun ve benim bundan ne ölçüde sorumlu olduğumuz
meselesi sırrını koruyor.

İkimizin de iradeleri cüz'i. Diyelim benim kötülük yapma imkanım var ve
bu imkanı değerlendiriyorum. Bu durumda onun açısından ben bir imtihanım
ve benim cüz'i irademle gerçeğe dönüştürdüğüm kötülük, onun için külli
iradenin bir parçası. Beni kontrol edemediğine göre, gerçekte varolup
olmadığımı veya aklımın onun kadar çalışıp çalışmadığını bilemeyeceğine
göre, bu fiilin onun *kaderi* mi, yoksa benim irademle ortaya çıkmış bir
durum mu olduğunu tam manasıyla bilemez.

Solipsizm bu meseleden kaçmak için en uygun yol görünüyor. İnsan
Allah'la muhatap olduğunu, başına gelenlerin diğer insanların iradesi
neticesi bile olsa, Allah'ın takdiri olduğunu ve o insanların Allah'ın
elinde kukla kabilinden, özde iradesiz varlıklar olduğunu düşünürse,
buradan kolayca çıkabilir. *Kendim için değil fakat başkaları için
Cebriyye.*

Bunun doğru olmadığını düşündüğüm için rahatsızım. Bu Solipsist tavrı
ben de sürdürüyorum, neticede yeryüzüne imtihan için geldiğimizi ve
bütün yaşadıklarımızın hesabını Allah'a vereceğimizi düşünüyorsak, bir
noktadan sonra *Solipsist* sayılırız. Ancak bu nokta hangi nokta?

Bu noktayı dünyadaki tüm olaylara ve kainatın yaratılışına kadar
getirmek ve *kainatta sadece ben ve Allah var* demek bana hem anlamsız
bir kaçış, hem de *tüm kainat imtihanım için yaratılmış* kabilinden
kibir gibi gelmeye başladı. Rahatsızlığım da Solipsizmin gerçekte hiçbir
meseleyi çözmediğini ve insanı pek çok açıdan tembelleştirmeye meyilli
olduğunu farketmemden. Yoksa elimde siz sevgili *diğer insanların* benim
düşündüğüm gibi düşünüp, hissettiğim gibi hissettiğinize dair
*hakk'el-yakîne* erişmiş değilim.

Dünyanın ve içinde yaşayanların nihai sorumluluğunu Allah'a havale etmek
güzel bir *siyaset* velakin doğru mu? Benim iradem kadar, diğer
insanların da iradesi olduğuna inanmak istiyorum.

Ancak bu durumda da, onların iradesine *hükmetmeyen* veya onların
iradeleriyle *beni* başbaşa bırakan bir ilahın, bir Deist ilahından
farkı kalmıyor. Hayatta yaşadığımız hemen her şey başka insanların
iradeleri sonucu ortaya çıkıyor. Eğer bu insanlar iradeleri konusunda
(sınırlı da olsa) serbest ise, hayatımın büyük kısmı, Allah'ın takdiri
yoluyla değil, insanların iradesi yoluyla şekilleniyor. Allah'ın takdiri
*sandığım* şey, gerçekte insanların tercihlerinin toplamı oluyor.

Şiilerin bir kısmının *beda'* diye bir düşüncesi var. *Allah'ın fikir
değiştirmesi.* Buna benzer bir şeyi, Levh-i Mahfuz'un *yaz boz tahtasına
benzediğini* söyleyen bazı *Ehl-i Sünnet uleması* da anlatır. Şimdi
burada *Levh-i Mahfuz'da önceden yazanı nasıl öğrendiği meselesi* bir
yana, Allah'a fikir değiştireceğini *bilmeme isnadı* da var. Fazla
incelersen Allah'ın Samed ve Alim isimlerine muhalefet bulursun.

Arıza şuradan çıkıyor: Diğer insanlar varsa, onların iradesi de
benimkine benziyorsa, Allah'ın iradesi nasıl tecelli ediyor? Sadece
tabii şartlar yoluyla mı? Yok diğer insanların iradeleri benimki kadar
mevcut değilse ve onların bana yaptıkları da Allah'ın takdiri ise, benim
düşündüklerimin de celal ve ikram sahibinin takdiri olmadığını ve
kendimi *irade sahibi* görmekte yanlış olmadığımı nasıl isbat
edebilirsiniz?

Bu meseleden *bilginin de mahluk olduğu* gibi bir çıkış yolu biliyorum.
Yani Allah'ın Alim ismi, onun bütün varlığı *zamandan münezzeh* bir
bilgiyle bilmesinden kaynaklanır ve o bütün *tikelleri* (cüz'leri)
bilir. Ancak bunların insan bilgisine, yani tümellerin ilişkilerine ve
isimlerine çevrilmesi ancak zaman içerisinde, yine başka bir mahluk olan
zamanın çerçevesinde olur. Allah düşüncelerimizi de, irademizi de ezelde
bilir, ancak bu bilgisi insan bilgisine benzemez. O insanları
yarattığında, zaman ve maddi kainat içinde, duyguları yoluyla onların
bilgilerini de yaratır. Düşünceleri de bildikleri yoluyla şekillenir ve
iradeleri de düşüncelerinden kaynaklanır. Buna benzer bir cevabım var,
arada buna başvuruyorum.

Velakin bunun *gerçek* bir cevap olmadığı da ortada. Çünkü Allah'ın
ilminin insan bilgisinden ne derece farklı olduğu ve bilgiyi
yaratmasının nasıl gerçekleştiği konusunu açıkta bırakıyorsun. Bu bilgi
diğer tabii olaylar gibi, diyelim beyindeki kimyasal olaylar neticesi,
determinist olarak gerçekleşiyorsa, insanın yine pek bir iradesi var
diyemeyiz. Düşünceleri de cebren bellidir.

Ayrıca bunun gibi bir cevap için, Kur'an-ı Kerim'in mahluk olmayıp,
Allah'ın ezeli sözü olduğu gibi pek çok inancı da yeniden ele almak
gerekir. Çünkü bilgiye *mahluk* dediğinde, Kur'an'ın da (en azından)
insan bilgisine giren kısmının yaratılmış olduğunu söylemek lazım.

Bu bizi nereye getiriyor? Kader konusunda, Allah'ın takdirinin bilgiyi
yaratmak ve insanın önüne sermek şeklinde tecelli *edebileceğini*
(*ettiğini* değil, *edebileceğini*) söylüyoruz. Kimin ne kadar bildiğine
Allah'ın takdiri karar veriyor, onlar da bu bilgilerinin çerçevelediği
iradeleriyle imtihan oluyorlar. Biz de, bilgimiz ölçüsünde, onların
hayatımıza etkisini öğreniyor ve bununla imtihan ediliyoruz. Onların
iradesini öğrendikten sonra onlara *iradesizmiş* gibi davranmamız
imtihandan kaçmak oluyor. (Yani asansör bilmemkaçıncı kattan düşüp,
içindeki işçiler öldüğünde, *takdir böyleymiş* demek imtihandan kaçmak
oluyor.) Ancak bilmediğimiz insanların, bilmediğimiz iradelerinin,
bilgimiz dışında hayatımıza etki eden olaylar kabilinden olduğuna ve
bunların da nihayetinde Allah'ın takdiri olduğuna inanıyoruz.

(Yani mesela seçim sonuçları veya topluma atfedilen kurallar gibi,
insanların tek tek iradesini bilsek de, herkesin iradesini
bilemeyeceğimiz konularda, *takdir* demek daha doğru duruyor.)

Kader konusu, bir *epistemoloji meselesi* olarak sunulduğunda, cevap
*ilahi ilm* ile *insanî bilgi* arasındaki farkları gözleyerek ortaya
konabilir. Bu bizi bir tarafında *Solipsizm* bir tarafında *Deizm* olan
iki uçtan da korur. Hem Allah'ın karşısında tek başımıza dururuz, hem de
diğer insanların da sorumlulukları olduğunu ve bunların hayatımıza
etkisinin önemli olduğuna inanabiliriz.

Velakin, bu kimi ne kadar ikna eder, bilemem.
