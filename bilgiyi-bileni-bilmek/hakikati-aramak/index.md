---
title: Hakikati Aramak
date: 2014-11-23 03:41:51 +0200
author: Emin Reşah
dp: 12005 - Sun 06:09
---


Yüzündeki o yarım tebessümle her karşıma dikildiğinde tuhafıma giden
sorular sorardı. Bu sefer de yanılmadım.

/Sen, hakikatin ifade edilemeyeceğini söylüyorsun değil mi?/

Dilin onu tam olarak ifade etmeye yetmeyeceğini söylüyorum.

/Yani dil, hakikat konusunda pek işe yaramaz./

Bu başka bir söz.

/Hakikati ifade edemez diyorsun, işte, aynı./

İfade edemiyor olması, işe yaramaz demek değil, sadece **vehmedilen**
işe yaramaz.

\\\ :sub:`Neymiş` bu **vehmedilen**? \\\_

Vehmedilen, benim veya senin bir cümle kurduğumuzda, bunun herkes
tarafından yapılan yorumunun hakikatin kendisi olması. Dil hakikat
konusunda bir işe yarar, ancak bu hakikatin kendisini ifade etmek
değildir.

/Ne işe yararmış?/

Hakikati **aramayı** öğretir mesela, eğer birisi hakikati tanımışsa, ona
giden yolu bir harita gibi aktarabilir. Harita hazinenin kendisi
değildir, sadece ona nasıl gidildiğini gösterir.

/Peki insanlar neden bu haritaya inansınlar ki? Herkesin çeşit çeşit
haritası oluyor, kimsenin kimseye hazine konusunda inanmasını
bekleyemeyiz, değil mi?/

Eh, doğru. Eğer hazine yerinden kalkmaz bir hazineyse ve onu görenler
nadirse, gördüğünü söyleyen çoksa, nasıl bileceğiz hazinenin var
olduğunu, haritanın doğru olduğunu.

/Kime inanacağız?/

Hazine yerinden kalkmaz ama ona giden insanın cebinden bir iki numunelik
altın çıkar. Hazineyi görüp de hatıra almamasını bekleyemeyiz değil mi?

/Turistik bir yer gibi anlatıyorsun./

Turistik değilse de, hakikatle karşı karşıya kalmış bir insanın
hayatında **doğru** olmasını bekleyebiliriz herhalde, hazineyi görmüş
bir insanın yeryüzünün kağıt paralarına tamah etmesini beklemeyiz, değil
mi?

/Kağıt para?/

Kağıt para, insanların hakikatin **yerine** kullandıkları bir şey,
hakikat olmadığı halde, hakikat gibi yaptıkları her ne varsa, o.

/Peki, nereden bileceğiz, bir insanın cebinden çıkanın hazinenin altın
parası mı, kağıt para mı olduğunu? Ben sıradan bir insanım, nasıl
tanıyabilirim?/

Bunu tanımak çok zor, ancak zaten eğer hakikati görmüşlerin ceplerinde
getirdikleri altınlar olmasaydı, insanların kağıt parasının değeri de
kalmazdı. Eğer hakikat varolmasaydı, iyilik ve doğruluk anlamını
kaybederdi, medeniyet diye bir şey ortaya çıkmaz, kainatın her
noktasında gördüğümüz ve bizi ihata eden düzen varolmazdı.

/Kağıttı, altındı derken dilden biraz uzaklaştık gibi oldu./

Dil, bu kağıt paraları, altın paraları, o hazineye giden yolu
aktarabileceğimiz bir pazar yeri. Hazinenin yerini bulmak her insanın
vicdanından gelen bir talep.

/Ancak bunu yapamıyorlar./

Pek çoğu, senin de itiraz ettiğin sebeplerden, bir hakikatin
varolduğuna, bunun ulaşılabilir olduğuna inanmıyor. İnsanların elinde
pek çok harita var, hangisine inanacağız, diye sorarak tüm ömrünü pazar
yerinde, haritaları seyrederek geçiriyor. Bilhassa modern zaman, bizi
haritaların çokluğuyla pazar yerine zincirlemenin zamanı, her köşede bir
fısıltı, nasılsa ulaşamazsın, nasılsa yok.

/Doğru, haritalar pek çok, hangisine uyacağız?/

Vicdanına sorarsın ve doğru olduğunu düşündüğün birini takip etmeye
çalışırsın. Baktın doğru yolda gitmiyor, sana hazinenin varlığını
unutturup, cebine kağıt paralar doldurmak niyetindeler dönüp başkasını
aramak elindedir. Ancak haritaların çokluğuna bakıp, hiçbirine
yanaşmamak, hakikatin varlığını kabul etmemekten ne kadar farklı?

/Yine ikna oluyor gibiyim ama gidip biraz daha düşüneyim en iyisi, hadi
görüşmek üzere./

Selam olsun.
