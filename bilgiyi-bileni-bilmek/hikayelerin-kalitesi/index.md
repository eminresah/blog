---
title: "Hikayelerin Kalitesi"
author: Emin Reşah
date: 2017-02-16 11:47:57
lastmod: 2021-07-13T21:59:00
dp: 13730
featured_image: "/images/header-30.jpg"
tags: 
    - insan
    - hikaye
    - bilim
    - matematik
---

Sana bir beyin atkısı lazım. Soğuktan üşümesin diye. Esen rasyonel rüzgarlar,
bencil rüzgarlar beynini dondurup bir külçe ete çevirmesin diye. Dünyayı
düşünmeye devam et diye. Her hayvan kendi durumunu iyileştirmeye çalışabilir,
bunun için bir şuura gerek yok. O halde insan olmanın farkı *başkalarını
düşünmek* oluyor. 

---------

*İnsan gülen hayvandır* veya *insan konuşan hayvandır* yerine, *insan hikaye
eden hayvandır* demek daha uygun. Hikaye çünkü, tüm *gerçek* dediğimizi ve
hayatımızı kuşatan, bizi yaşamaya veya ölüme sevkeden, bildiğimizi ve
bilmediğimizi sandığımızın hepsi. Yazdıklarımız, konuştuklarımız,
bildiklerimiz. *Hikaye* derken, küçümseme manasında değil, bir defa zihne
yerleşmiş, kelimeyle ifade edilebilen her şey tahkiyenin parçasıdır. Bazen
matematikteki gibi çok soyut, bazen dedikodu gibi çok somut olabilir. Kelimesiz
olarak sadece ânı idrak edebilir. Ân zamana dönüştüğünde kelimesiz idrak
edilmez ve bu sebeple bütün zamanın ortak noktası *hikaye* olmasıdır. 

Hikayelerin çeşitli kalitelerine bakılabilir: Mesela *duygusal kalite,* bizi ne
kadar mutlu ettiği veya üzdüğü, ne kadar etkilediği. Kurguda bunun için özel
teknikler kullanıyorlar. İkincisi ise *bilgi kalitesi.* Kurguda bu kalitenin
*hiç olmadığı* varsayılır ama hiç bilgi vermeyen bir hikayeyi kimse yazamaz.
Bilgi veren hikayelere sosyal *bilimler* der bazısı. Fennin ise yöntem
itibariyle daha kaliteli bilgiye dayanan hikayeler ürettiği varsayılır. 

Ortaçağ'daki gibi bir *bilim hiyerarşisi* kurmak mı lazım? Tepede matematiğin,
dipte şiirin olduğu? Birden fazla hiyerarşi var: duygusal hiyerarşide şiir
üstte, matematik altta duruyor çok zaman. Matematik teoremi okuyup heyecanlanan
kimse göremiyoruz ama bu bizim görgüsüzlüğümüz olabilir. Ben bazı programları
okurken heyecan duyabiliyorsam, matematikçilerin de teoremlerinde heyecan
duyabildiğini kabul ederim. Bazı teoremlerin şiirden daha güzel olduğunu da. 

İnsan duygularıyla çalışan bir makine. Hikayeleri *bilgi kalitesi* açısından pek
değerlendirmiyor o sebeple. Derdi kısa ömrünü anlamla dolduracak *duygusal
kalitesi* yüksek hikayeler. Bir sonraki *karanlık çağ* da bundan neşet edecek. 



