---
title: Vazıh Fikir
date: 2014-11-23 02:18:14 +0200
dp:   12686
---

Beyni olan düşünür. Hayatını idame ettiren her insan evladının bir beyni
olduğuna göre, hepsi *bir şeyler* düşünür. *Düşünce* deyince, bunların
hangisinin daha değerli olduğunu nasıl biliriz? Düşüncenin iyisi
nasıldır yani?

Bu konuda basit bir kritere bakıyorum: Bir düşünce ne kadar vazıh,
açıksa, o kadar iyidir. Ayrıntılı olması değil, vazıh olması önemli
çünkü kimi zaman ayrıntı fikri boğar ve fikirdeki eğriliği örter.

Vazıhlıktan kastım, manası herkes için aynı ve anlaşılabilir demek.
Bizde *düşünür* deyince, *kendi söyler, ancak kendi ve çevresi anlar*
tarzı adamlar geliyor akla. Amenna, bunlar da düşünür ama ne dediklerini
çoğu farklı anladığından, ürettikleri düşüncenin kalitesi düşüktür.
Çökmeye, delinmeye, esnemeye yatkındır. Tohumlarını kuşlar yer.
Diktikleri ağaçlara keçi dadanır.

Vazıhlık kriterine göre, mesela Hegel iyi bir düşünür değildir,
Schopenhauer ondan iyidir, Kant da ondan iyidir ama Hume bunların
hepsinden iyidir. Şahsen *İngiliz başarısının* temelde vüzuha ve
açıklığa verdikleri önemden kaynaklandığını düşünürüm. Batı
medeniyetinin başarısının temelinde de bu vardır.

Allah İbrahim Halilullah dışında kimseye tek başına bir medeniyet
kurmayı nasip etmemiş. Fikir vazıh olduğunda, yani bir insanın ne
dediğini anladığımızda, kabul veya reddetmek elimizde olduğunda, fikir
oyununa, düşünce faaliyetine katılan çok olur. Umran ve medeniyet bu
sebeple vazıhlık etrafında büyür. Ben vazıh bir şey söylersem, sonra
başkası da bunu vazıhen geliştirebilir veya reddebilir; sonra başkası da
ona katılır, bu faaliyetin sonunda hayatı daha iyi anlar, daha doğru
işler yapabiliriz. Ancak mistik bir takım fikirler serdedip, bunların
insanı *daha iyi* yapacağını iddia ederek, insanlara müphemlik
aşılayarak, *düşünce faaliyetinin* değil tek bir kafadan serdolunan
lafın insanın iyi yaptığını iddia etmiş oluruz.

Bizde *değerli düşünce adamı*, söylediklerinin mümkün olduğunca
anlaşılmamasına, her beyni olanın ona erişmemesine gayret eder. Ayak
takımına düşünmek fazladır, onların yapması gereken büyük üstada hürmet
edip, çayını getirip götürmek ve ayakkabılarını parlatmaktır.

Tarihçinin biri, Batılıların medeniyetçe ilerlemelerinin önemli
sebeplerinden birinin Greklerin, Fenike alfabesini alırken, fazla gelen
harfleri *sesli harfe* çevirmeleri olduğunu söyler. Fenike alfabesinde
ve onun temeli Mısır Kopt yazılarında, Fenike yazısının diğer evladı
Arap ve İbrani yazılarında ünlü harf yoktur, sadece ünsüzler vardır.
Sesli harfleri yazıda açık açık belirtmek, diğerine göre daha vazıhtır.
Bu sayede, okuma bilen bir insan, yeni bir kelimeyle karşılaştığında
okuyabilir ancak mesela Arap/İbrani/Finike/Çin yazılarında, kelimeyi
başka birinden sözlü olarak öğrenmemiş biri, sadece yazısına bakarak onu
okuyamaz. Bu basit fark, tabii ki tek başına medeniyet farkını izah
edemez ancak vazıhlığın anlamını gösterir.

/Doğu/ vazıhlığı, *terbiyesizlik* ile *enayilik* arasında bir yerde
anlıyor. Çinliler vazıhlığın tezi Konfüçyüsçülük ile, antitezi Daoizm
arasında, Müslümanlar vazıhlığın tezi Kur'an-ı Kerim ile, antitezi
gelenek arasında, ikincilerine temayül gösteriyor. *Üstadlar* yanlış
çıkmak yerine, yanlışın da, doğrunun da *bir* olduğunu, iyilik adına
kötülükle mücadele etmek yerine, hepsinin Allah'ın işi olduğunu
söylemeyi tercih ediyor. Kendileri benim gibi naçiz ayak takımına da
susmayı telkin edince, fikrimizi herkese açıkça söylemenin bile
*maharet* haline geldiği noktaya inkılab ettik. Vazıh olup *kalp kırmak*
yerine, müphem olup fitne üretiyoruz. Bunu da maharet sanıyoruz.

Batı medeniyeti yavaş yavaş vazıhlığı terkediyor ve kendini değişik
türden mistisizmlere kaptırıyor. Bu arada biz daha vazıh olmayı
öğreniyoruz. Daha net konuşmayı, *büyüklerin* bildiğini sandığı şeyleri
bilmediklerini, anlaşmaları net yapmanın önemini, doğru ve eğri arasında
net ölçüler getirmenin kıymetini, büyük ölçüde onları taklit ederek
*yeniden* öğreniyoruz. Yüz yıl sonra, insanlığın fişi çekilmemiş olursa,
bağımsız fikirlerimiz bile olabilir. Umut fakirin ekmeği.
