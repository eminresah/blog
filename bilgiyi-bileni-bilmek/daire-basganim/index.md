---
title: Daire Başganım
date: 2014-11-23 02:18:14 +0200
---

Bir daire başkanıyla aynı tren vagonunda seyahat etmenin kıvancını
yaşıyorum. Ne daire başkanı olduğunu anlamadım, etrafındaki insanların
*sayın daire başkanım* diye hitap etmesinden çıkardığım, çapı büyük bir
dairenin başkanı olduğu. Belki parlak *Lions* rozetinin de bu ihtiramda
payı vardır.

Bizim bürokraside böyle bir kültür var. Tüm devlet yönetimi birbirine
mevkiyle hitap ediyor, Başbakana *Başbakanım* diye başlayınca, Daire
Başkanına da öyle devam etmek gerekiyor. Memleketin dörtte birine yakın
kısmının bir *başganlığı* mevcut.

Gladwell'in *Outliers* kitabının bir bölümünde hiyerarşiye çok önem
veren kültürlerden gelen pilotların uçak kazalarını nasıl artırdığını
anlatıyordu. Kaptan Pilot ve yardımcısı arasındaki ilişkinin *denkler
arası ilişki* olmadığı sürece, doğru bilgi akışının sağlanamadığını ve
bu sebeple uçağın ne derecede riskte olduğunun anlaşılamadığını çok
dramatik örneklerle gösteriyordu.

Bizdeki bürokrat kültürünün de benzer bir etkisi var. Yukarıya doğru
sağlam bir bilgi akışı olabilmesi için gerekli eğim bizde mevcut değil.
Suyu yokuş yukarı ne kadar taşıyabilirseniz, tepedeki adamları yükselte
yükselte de bilgiyi ancak o kadar taşıyabilirsiniz. Bilgisi olmayan
yönetici ise kördür.

Bu kültürü kırmak tek başına *yukardakilerin* yapabileceği bir şey
değil. Neticede hep benzer insanları çeken bu kültür nasıl olur da
değişir, bir fikrim yok. Şirketlerde bile mevki meraklısı çok insan var
ve insanların statü ihtiyacı çoğu zaman para ihtiyacından daha fazla
derde sebep oluyor.

/Aşağıdakilerin/ durmadan *mevkiniz önemli değil, yaptığınız iş önemli*
hatırlatmasını yapacak bir tavra sahip olması lazım, yukardakilerin de
yağcılığın ne nefse hoş gelen insanların doğru insanlar olmadıklarını
bilmesi.
