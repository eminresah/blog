===============
Gizli Parametre
===============

:date: 2014-11-23 02:18:14 +0200

.. :Author: Emin Reşah
.. :Date:   <12048 - Mon 11:07>

Bilim bir anlamda kainattaki parametreleri inceleme usulüdür. *Bir taşı
bıraktığımda yere düşene kadar hızı nasıl değişir?* Yere yakınlığı ve
taşın şekli iki parametredir. Havanın yarattığı sürtünme ve yerin çekim
gücü bunlara göre değişir, taşın hızı da bu ikisine göre.

Parametre sayısı ne kadar azsa, o kadar geniş çaplı bir teoriden
bahsedilebilir. Çok sayıda olayı, az sayıdaki parametreyle
açıklayabiliyorsanız, teori güzel ve anlamlıdır. Fizik için bir *Genel
Teori* bulmanın önemi buradadır, kütleçekimle, elektriği aynı denklemde
açıklayabiliyorsanız, manyetik ve elektrik alanını açıklayan Maxwell
denklemleriyle, kütleçekimi açıklayan Genel İzafiyeti birbirine
dönüştürebilirsiniz ve parametrelerin sayısı hayli azalır.

Ancak bütün bu arayış, bu parametrelerin gözleyenden, zamandan, gizli
bir takım parametrelerden bağımsız olduğunu kabule dayanır. Yani
gravitasyon perşembeleri %100 elektriğe bağlı, cumartesileri %80
elektriğe, %20 bilmemne parçacığının konumuna bağlıysa, bunu keşfetmek
hemen hemen imkansızdır. Elimizdeki deney verisinin bir kısmını *hata*
diye atıp, cumartesi günleri deney yapan adamı suçlamak en makul yoldur.

Konuyla uğraşanlara bu itiraz komik gelebilir, ancak böyle gizli
parametrelerin *olmadığını* göstermek bildiğim kadarıyla imkansızdır.
Bilimin temeli *tekrarlanabilir deney* olduğuna göre ve *tekrar*
dediğimiz de zamanın içinde gerçekleştiğine göre, eğer gizli
parametreyle uyum içinde çalışan bir deney programınız yoksa, bunu
keşfetmek mümkün değildir. Gizli parametreyle uyum içinde çalışmak da,
adı üstünde *gizli* olduğu için bana pek mümkün görünmüyor. Belki de
bilimin ulaşabileceği yer bundan dolayı sınırlıdır.
