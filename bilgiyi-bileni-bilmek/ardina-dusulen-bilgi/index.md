---
title: Ardına Düşülen Bilgi
date: 2014-11-23 03:41:51 +0200
author: Emin Reşah
dp: 12844
---

Molyneux isimli bir felsefecinin sorduğu bir soru var: /Gözleri görmeyen
bir insan, elleriyle neyin piramit, neyin küre olduğunu öğrenebilir.
Acaba bu insan tedavi olup, bu nesneleri görmeye başlasa, küre ve
piramiti dokunmadan ayırt edebilir mi?/

Önceden sırf felsefi bir soruyken, doğuştan kataraktlılara yapılan
ameliyatlarla deneye konu olabilmiş. Deney olmasa ben bu soruya *evet,
neyin küre, neyin piramit olduğunu tanır, sivrilik kavramını
anlayabilir* derdim.

Öyle olmuyormuş. Bu insanların çoğunun çevrelerini algılamaya başlaması
bir yılı buluyormuş. Hemen hiçbiri elleriyle tanıdıkları nesneleri
görerek tanıyamıyormuş. Sorunun cevabı *hayır, tanıyamaz* yani.

Sorunun kendisi önemli değil, ancak spekülatif konuşmaların ne işe
yaradığını göstermesi açısından mühim: Anlaşıldığı kadarıyla hiçbir işe
yaramıyorlar. Daha doğrusu, *keyifli* bir faaliyet ama ancak o kadar
işte, *keyifli.*

/Bilmediğin şeyin ardına düşme/ diyor Kitab-ı Kerim. Bilmek de ancak
görerek, duyarak, *yakînen* bilmek. Çünkü ayetin devamı *göz de, kulak
da, kalp de sorumlu olur* diyor.

Büyük zaafım. Lafa gelince *kesin* bilmek için doktrinler uyduran
adamların, iş gerçek bilgiye gelince çuvallaması. İşin içinde duyular
veya ilham yoksa, bir takım akıl yürütmelerle yol alınmıyor. Akıl
yürütmeyle saf belirlemek de insanı sadece yanlışa götürüyor.

Ancak insanların saf saf oldukları hemen tüm durumlar da aslında
bilmedikleri konularda. *Bir körün gözü açıldığında ne görür?*
Bilmiyorum.
