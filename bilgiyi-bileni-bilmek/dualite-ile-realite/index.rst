===================
Dualite ile Realite
===================

:date: 2014-11-23 02:18:14 +0200

.. :Author: Emin Reşah
.. :Date:   12624

Kant'ın bilgi nazariyesi. İnsanın sadece tecrübeyle değil, o tecrübeleri
belli kategorilere ve ilişkilere göre tasnif ederek bilgi
edinebileceğini söyleyen Kant.

Diyecek ki, güneş milyonlarca yıl bu gezegenin üzerine doğdu ancak akıl
sahibi olan insan, gündüz ve geceyi birbirinden ayırmadan önce bunların
bilgisi yoktu.

Bu doğru ama aynı zamanda insanın bu kategorilerin *evladı* olduğunu da
unutabiliyorlar. Kant'ın söylediklerine dair itiraz edeceğim nokta da
bir hiyerarşik, hani, insanda mevcut bulunan ve daha *üstün* veya
*aşkın* dedikleri cinsten bir bilginin, sair bilgiye nazaran daha
değerli olduğunu iddia etmesi. Naçizane düşüncem, insanın da o bilgiyi
kendi algısı sayesinde edindiği. Yani kategorilere ayıracağı da, insana
tecrübeyle edinilmiş olarak geliyor. Yumurta ve tavuk hesabı
diyeceksiniz belki. Belki dediniz bile.

Bilgi mi tecrübeden çıkar, tecrübe mi bilgiden? Veyahut bilgi akıl ve
tecrübenin birleşmesi sonucuysa, akıl mı tecrübeden çıkar, tecrübe mi
akıldan demeliyiz. Bu ikisinin de benzer mekanizmalarla çalıştığını,
tecrübe edinmeyi sağlayan algı kapılarının, aynı zamanda aklın
çalışmasına da yardım ettiğini söylemek mümkün. Yumurta ve tavuğun *aynı
şey* olması gibi, akıl ve tecrübe de aynı şeyin farklı iki formu. Aklı,
tecrübeden ayırmak mümkün değil, tecrübeyi de akıldan ayıramayız. Batı
felsefecileri böyle yapay ayrımları pek sevdikleri için, *hangisi
hangisini önceler* diye üçyüz yıldır konuşuyor.

Hiçbiri hiçbirini veya hepsi hepsini. Burada bir ikilik yok. İnsan,
Kant'ın bahsettiği oniki kategoriyi dahi algı olmadan düşünemez. Onları
belli örneklerin etrafında tanır, hatırlar ve konuşur. İnsan zihni bir
hatıra makinesi, algı hesaplayıcısı veya onun gibi çalışan bir analog
bilgisayardır; ancak günümüzdeki silikon tabanlı bilgisayarlardan, daha
doğrusu Von Neumann'ın bilgisayar kavramından farkı, veri (algı) ile
program (akıl) arasında bir ayrım olmayışıdır. Lisp dili gibi, her algı
akla çevrilir, her akıl algıya çevrilip işlebilir.

Bu söylediğimin yeni olduğunu sanmıyorum ama okuduklarım arasında yoktu.
Epistemoloji tarihi bu ikisinden hangisinin daha önemli olduğunun
mücadelesi. Akla önem verince, *üst akıl* daha önemli oluyor, insan aklı
kainatın aklından türemiş oluyor ve oradan da insan düşüncesinin ne
kadar kıymetli olduğu ortaya çıkıyor. Tecrübe diyenler, Aristo ve Hume
gibi *tanrı* hakkında en iyi ihtimalle agnostik olanlar.

Bizde dini literatürde keskin bir dualizm vardır. Ruh ve madde
dualizminden konuşmak, insanın ruhunu kurtarması, maddeye önem
vermemesi, falan filan. Bunu anlaması, anlatması kolay. Hatta zamanında
ölmekte olan bir adamı hassas bir teraziye çıkarıp, öldükten sonra
kaybettiği ağırlığı ölçerek ruhun ağırlığını bulma deneyleri yapmışlar.
(22 gram çıkmış sanırım.) Bu anlayış nedense bizde çok makbul görülüyor.
İnsanlar ruhtan, maddeden sanki çok vazıh ayrımlarmış gibi konuşuyorlar.
Ruh dediklerinin ne olduğunu tarif etmeyi bile bildiklerini sanmam.

Bu çeşit akıl/tecrübe veya ruh/madde ayrımlarının en önemli meselesi şu:
Bu iki unsurun bir noktada birleşmesi gerek. Eğer duygularınızı ruhunuz
belirliyorsa, mesela, yüzünüz asılınca ruhunuzun yüzünüze bir etkisi var
demektir. Demek ki ruh, insanın maddi taraflarını da etkileyebiliyor.
Dualizmin babası Descartes, beyinde *pinneal gland* isimli bir noktanın
ruhla madde arasındaki köprü olduğunu iddia etmiş ancak bu doğru
çıkmamış. Akıl/tecrübe dualizminde de benzer, bu ikisinin birbirinden
ayrı olduğunu söyleyen insanın, nasıl birleştiklerini de açıklaması
gerek. Yoksa hasbelkader birbiriyle uyum içinde çalan iki enstrümanın
olduğunu düşünüyoruz.

Şimdi, diyorum ki, evet, ortada iki (veya daha fazla) enstrüman
olabilir, ancak bunların önündeki notalar aynı. Onların, davulun ve
kemanın birbirine uyumlu olmasının sebebi, ikisinin de aynı notalara
bakıp da yürüyor olması. Biz dışardan notaları bilmediğimiz ve sadece
müziği duyduğumuz için, davulun ve kemanın birbirine bağlı olduğunu
düşünüyoruz. Ancak notaları aynı olduğu için bu ikisi gerçekte *aynı.*

O sebeple dualizm gördüğüm yerden kaçıyorum. İslam'ı bu dualist laflarla
kimin doldurduğunu bulsam da anlasam, neden böyle kolaycılıklara
kaçmışlar. Kant'ın neden tecrübeye karşı aklı savunmaya çalıştığını az
çok biliyorum, neticede müdafaa edilmesi gereken bir *ekol* var. Ancak
ne Kitab-ı Mecid'de, ne Hz. Peygamber'in hadislerinde böyle keskin bir
ruh/madde ayrımı yok. Bugünkü *mistik* sözlere nazaran maddeci/monist
kalıyor.

--------------

Dualist olmak insana kaçacak bir yer sunuyor. Belki bunun için daha
rahat bir pozisyondur. *Allah harde?* diye soran çocuğa maddi bir cevap
veremiyorsunuz, *aha şurada* demek mümkün değil, ancak bir yandan da
onun *şah damarımızdan daha yakın* olduğuna inanıyorsunuz. O halde
harde?

(F- *nerde* yerine *harde* diyor ve bence daha güzel.)

İnsan kendine bakıyor ve *ben sadece bu et yığını olamam* diyor, *bir de
ruhum var.* Ruhun harde desek, *aa, ruh görünür mü ki sanki* diyecek.

Hani biri gelir harıl harıl bir şeyler anlatır ama anlamazsınız ya.
*Sanırım çok önemli bir şeyler kaçırıyorum* duygusu vardır, anlattığı
şeyleri birbirine bağlayabilir ama tam manasını anlayamazsınız. İşte
ruhtan ve maddeden konuşurken, öyle bir his doluyor bana. Biz bence bu
işi çok yanlış anladık.
