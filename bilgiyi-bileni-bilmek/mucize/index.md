---
title: Mucize
date: 2014-11-23 02:18:14 +0200
author: Emin Reşah
---

Mucizelerle ilgili en kestirme itiraz bunların *bilimsel* olmadığı
olabilir. Nedir bilimsel? Tekrar edilebilir. *Mucizeler tekrar
edilebilir değil* demek bu. Evet, mucize tekrar edilebilir olsaydı zaten
mucize olmazdı.  [1]_

Mucize hakkında konuşmaktaki asıl sorun da kimsenin henüz bir benzerine
rastlamamış olmasıdır. Bir mucizeye şahit olanın söylediklerini her
zaman *tekrar edilemez* deyip, gözardı edebilirsiniz. Kendi gözlerinizle
görmedikçe, insanların mucizeler hakkında söylediklerini boşvermek
mümkündür. Bu da mucizeler hakkında hiçbir şey söylenemeyeceği anlamına
gelir. Şahit olursanız susunuz. Susmasanız da farketmeyecek.

Mucizelerin bilimsel olmadığını ve bu sebeple inanmadığını söyleyen
birine eğer mucize gösterecek halimiz yoksa, ki şahsen benim yok,
konuşmaya nasıl devam edebilirsiniz? Benim söylediklerim de,
başkalarının söyledikleri kadar *bilimden uzak safsatalar* olacağına
göre hiç bulaşmamak en iyisi değil mi?

/Tekrar edilebilir mucize/ bulursam, onu bilim olarak sunma imkanım var
ama bu da biraz zor. Demir çağında Manisa civarında yaşasaydım elimdeki
mıknatısın mucizevi olduğunu gösterebilirdim. O zamanki *görmeden
inanmam* ahalisi buna bakıp, bazı mucizelerin varlığına inanabilirdi
ancak bu zamanda nasıl mümkün?

Mucize olarak adlandırılan olayların mantıklı izahlarının aranmasını ben
de istiyorum. Mantık ve bilim hepimizin rahat ettiği, kendimizi güvende
hissedebileceğimiz bir muhit. Bir olayın neden olduğunu tüm sebep
zincirleriyle beraber biliyorsak, onu insanlığın ortak zekasına bir artı
olarak yazarız. Ancak bundan *tüm olayların böyle açıklamaları vardır*
gibi bir iddia biraz ileri görünüyor. Üzerinde konuşamadığımız,
anlayamadığımız, tekrarlayamadığımız olayları inkar edeceksek,
yeryüzündeki olayların hiçbirinin tamamen birbirinin aynı olmadığını da
gözönüne alıp hepten susmak gerekebilir.

.. [1]
   Bilimin anlattığı her şey tekrar edilebilir olmayabilir ancak
   gözlemlerle uyuşması ve mantıklı olması beklenir. Mucize bu ikisiyle
   de uyuşmaz.
