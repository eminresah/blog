---
title: Bildiğini Bilmek
modDate: 2015-06-19 11:23:59 +0300
date: Mon May  4 09:45:36 EEST 2015 
dp: 13076
---

Bildiğin her şeyin, nasıl olduğundan habersiz olduğunu, bildiğin her
şeyin aslında bildiğin bir hayal olduğunu, bildiğini hayal etmekle
bilinemeyeceğini biliyorsun. Bildiğinden nasıl emin olabilirsin?
Bildiğini düşünmen seni onu biliyor yapar mı? Yapmaz herhalde. Nasıl
emin olabilirsin? Devamlı bir gözlemle mi? Devamlı gözlem sana
gözlemden başka ne söyleyebilir?

Epistemolojin ne kadar zayıf bir temel üzerine kurulu.  *İnsan
bildiğini bildiğinden nasıl emin olabilir?*
Olamaz. İnanabilir. Ölçtüklerine bakabilir. Ancak bakmayı
bıraktığında, tekrar nasıl emin olabilir? ELimde bir kağıt var, bunda
bir şey yazıyor. Sonra bu kağıdı yakıyorum. O kağıtta ne yazdığını
bildiğimden nasıl emin olabilirim?

Olamazsın. O sebeple bilgi aslında tutarlı inançlar silsilesinden
başka bir şey değil. Tutarlılık önemli ama aslında o kadar da hayatî
değil. İnsanlar buna çok dikkat etmiyorlar. Daha doğrusu tam bir
tutarlılığın nasıl çalıştığından emin olamıyoruz.

Derine baktıkça hayat *hikayeden* ibaret. Geriye doğru çekildikçe bir
manzara görüyoruz ve bunun o kadar da hikaye olmayacağını, sadece
kendi inançlarımızdan ibaret olamayacağını düşünüyoruz. Piksellere
bakıyoruz, aralarında bir şey yok, tek tek bilgiden emin olamıyoruz
ancak bir araya geldiğinde birbirini tutuyor.

Havada duran kocaman bir elek bu. Birbirine geçmiş bilgi
kırıntıları. Yaklaşınca o kadar sağlam durmuyor. Uzaklaşınca bir desen
var.

Felsefe bu inceleme faaliyetini o sebeple bitiremiyor. Temel aramak
için dünyayı bölüp durdukça, aslında bulduğumuz temelin o kadar sağlam
olmadığını farkediyoruz. *Düşünüyorum, o halde varım* demiş adam ama
düşüncelerin gerçekten *benimle* alakası olmayabileceğini düşünmemiş
mesela. Bir *ben* olmadan bu düşünceler olamaz mı, o halde neden var
olduğuma delil olarak bu düşünceleri gösteriyorsun?

Tutarlılık meselesi önemli. Bilimin *kudreti* de burada. Onun da
temelleri meşkuk, arayınca o kadar da sağlam görünmüyor. Neticede
bilimde hangi tarafa doğru derinleşirsen derinleş, *uygulamalı
istatistik* yapıyorsun ve bunun için de istatistiğin *doğru* bir
yöntem olduğuna iman etmen gerek. Şahsen buna iman etsem de, *hakikat*
olarak daha sağlam bir temel bulmak isterdim.

O sebeple bilimi, sair *tutarlı* düşüncelerden ayıran farkın bir
kalite farkından ziyade, kemmiyet (nicelik) farkı olduğunu ancak bu
kemmiyetin de, her kemmiyet gibi, bilime bir keyfiyet (nitelik)
kazandırdığını görmek lazım. (Kalite ve *kantite* birbirinden o kadar
ayrılabilir değildir.)  Bilimin sağladığı bilgi kümesini, başka
yöntemlerle ikame etmediğiniz sürece, onun diğerlerine nazaran daha
*temel* bir bilgi olduğunu kabul etmeniz gerekir. Aydınlanmacılığın
heyecanı sönmüş olsa da, saiklerinin ölmediğini söyleyebiliriz.

Bununla beraber bilimin *tek başına* yeterli olduğunu iddia etmek de
zor. En tutarlı ve büyük bilgi kümesidir, ancak yöntemleri önemli bir
eksikliğe sebep olur. Bu da *ahlak* dediğimiz diğer bir bilgi
kümesinin yardımıyla çözülebilir.

Bilim ahlakî doğruları va'zedemez, çünkü (Kant'ın belirttiği gibi)
ahlak apriori sentetik ifadelere ihtiyaç duyar. Bilim için geçerli
apriori sentetik ifadeler, onun günlük hayatta kullanışlı bir araç
olmasının önüne geçer. Ahlak fertlerin müstesna dertlerine çözüm
bulmaya eğilir, bilim tekrar edilebilirleri inceler ve onlar hakkında
tahminlerde bulunur. Ahlakî bir aksiyom kurmadan ahlak meydana
getiremezsiniz.

Bu sebeple ahlakın bilimden başka bir temeli de olması gerekir. Biz bu
temelin İslam olduğu kanaatindeyiz, ancak nasıl bir İslam? Çünkü İslam
dediğimizde, birbuçuk binyıldır devam eden bir gelenekten
bahsediyoruz.

