======
Tayrih
======

:date: 2014-11-23 02:18:14 +0200

.. :Author: Emin Reşah
.. :Date:   <12049 - Tue 19:42>

Bugün biraz Şövalyelik, Malta Şövalyeleri, Tapınak Şövalyeleri, Tapınak,
Kubbet'us-Sakhra gibi ucu bucağı bitmeyen konularda bildiklerimi
tazeledim. Bunlar genelde roman okumaktan eğlenceli konular, kimse son
zamanlarda romanları bu kadar ciddi yazmıyor.

/Gizli bilgi/ merakı, insanların iktidar hırsıyla paralel. Çok az
insanda iktidar *hırssızlığı* var ve ben onlardan değilim, buna mukabil
insanın kudrete erişme hayallerinin ne tür saçmalıklar
ürettirebileceğini biliyorum, kendime dikkat ediyorum, inançlarımı neyin
beslediğine, neye ne sebepten inanmak istediğime.

Geçmişin, öyle çok uzağının değil, yakın geçmişin bile sadece kabaca
bilenebileceğine kanaat ettiğimden beri tarihi sadece çeşitli
noktalarından gerçeğe dokuman güzel bir figür gibi görüyorum. Doğru
bilgiler barındırıyor olabilir, aynen gökyüzüne baktığınızdaki yıldızlar
gibi, ancak bu yıldızları *aslan*, *yengeç*, *ikizler*, *boğa* diye
toparlayan adam ne kadar gerçek aslandan bahsediyorduysa, tarihin
anlattığı hikayeler de o kadar, belki azıcık daha fazla kesin gelir
bana.

Tarihin önemi bugün için nasıl yorumlandığında yatar. Tarihi olan
nesnelerimizin sayısı azaldıkça, daha doğrusu insanların kullandıkları
nesneler, kelimeler, ilişkiler, anlayışların tarihi artık en fazla
onyıllarla ölçülmeye başladıkça *tarihsiz* bir toplum da ortaya çıkmaya
başlıyor. Bunun iyi mi, kötü mü olduğu konusunda eskiden daha net bir
fikrim vardı, ama artık her gününe başka bir adam olarak uyanan birinin
bu konuda fazla yorum yapmasının uygun olmadığını düşünüyorum.

Belki de bahsedilen tarihin sonu gerçekten gelmiştir.
