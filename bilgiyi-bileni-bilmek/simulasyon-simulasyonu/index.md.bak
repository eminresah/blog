---
title: Simülasyon Simülasyonu
date: 2014-11-23 02:18:14 +0200
author: Emin Reşah
dp: 12634
---

Diyelim çok ileri zamanlarda, bir bilgisayara kainatın temel kanunlarını
programlayıp, programı başlatsalar. Program çalışsa, çalışsa ve kainatta
neler olacağını hesaplasa. Bugünlerde atmosfer modelleri, piyasa
modelleri, insan bedeni modelleri yapılıyor; onlar gibi bir model ama
çok daha ilerisi. Kainattaki bütün atomların simülasyonundan
bahsediyorum.

Bu mümkün mü? *Hayır* demek için bir sebebimiz yok. Şu anki
bilgilerimizle mümkün olmayabilir ancak tüm kainatın değilse de, ufağını
yapabileceğimizi biliyoruz.

Şimdi soru şu: Böyle bir simülasyonun içinde yaşıyor olabilir miyiz?

Bu soru hemen malum *Matrix* filmini aklına getiriyorsa, `*brain in a
vat* <http://en.wikipedia.org/wiki/Brain_in_a_vat>`__ düşünce
deneylerinin daha önceden başladığını söyleyebilirim. Ancak burada
bahsedilen daha farklı bir simülasyon. Orada insanların beyni, bir
simülasyona bağlı çalışıyor; etrafımızdaki dünya gerçekte yok ama
beyinler bir yere bağlı olduğu için var sanıyoruz. Ancak *kainat
simülasyonu* öyle değil, daha doğrusu insana veya beynine mahsus bir
durum yok. Tüm atomlar ve tüm kainat bir simülasyon olabilir mi diye
soruyor. Böyle bir önerme nasıl çürütülebilir?

Beyin simülasyonlarının *anlamsızlık* gibi bir özelliği var. Beyinlerin
kavanozda tutulması kimin ne faydasına olacak, sorusunun çok rahat bir
cevabı yok. Bir de Dennett, *Conciousness Explained* kitabında,
Descartes'ın argümanına cevap verirken *bant genişliği* ile ilgili bir
şeyler söylüyordu. Descartes Meditasyonlarında rüyayı analoji için
kullanıyor ama Dennett dünyanın rüyadan çok farklı olduğunu, özetle
*daha net göründüğünü* söylüyordu. Belki bu da bir itiraz kaydedilebilir
şuur simülasyonları açısından.

Ancak bunlar kainat simülasyonuna doğrudan uygulanabilen itirazlar
değil. Kainatın simülasyon olma ihtimaline bakıyorlar. Diyorlar ki,
yeterince gelişmiş bir medeniyetin bir kainat simülasyonu yapmak isteme
ihtimali çok fazla. Belki bu sayede kendi yaşadıkları kainattaki
problemleri çözecekler. Belki kütleçekimin daha az olduğu, ışık hızının
daha fazla olduğu vs. bir kainatın nasıl olacağını deniyorlar. Belki
kainatın nasıl başka kainatlar ortaya çıkaracağını deniyorlar. Belki
termodinamik kanunlarını tersine çevirecek bir makinenin
simülasyonundayız.

Bunların hepsi ve düşünemediğimiz pek çok sebep bir kainat simülasyonu
için yeterli sebep.

Böyle bir sebebin varlığına akıl erdirebiliyorsak, böyle bir
simülasyonun içinde olabileceğimizi de düşünebiliriz. İçinde
bulunduğumuz kainat 14 milyar yaşında, ancak belki bu kainat da başka
bir kainatın içinde ve belki o da başka bir kainatın içinde. Zamanında
dünyanın öküz boynuzunda, onun da kaplumbağanın sırtında, onun daha
büyük kaplumbağanın sırtında ve *taa aşağıya kadar* kaplumbağa olduğunu
söyledikleri zamanlara geri dönmüş gibi. *Ta aşağıya kadar simülasyon.*
Belki insanlar da bir gün bir kainat simülasyonu yapacak ve onun içinde
yıldızlar, gezegenler ve canlılar olacak.

Bu konu, *saf spekülasyon* şu an. Spekülasyon olmayan tarafı şu: Ateizm
buna benzer bir fikri *bilimsel değil* diyerek topa tutuyor sabah akşam.
Buradaki ise onun başka bir manada yeniden dirilişi. Biz alemin
simülasyon değil, mahluk olduğuna ve bir sahibi olduğuna inanıyoruz.
Bunun ne kadar *mantıksız* olduğunu söylüyorlar. Ancak adam, bir yandan
kainatın bir yaratıcısı olmasının, kendi kendine varolmasından daha
zayıf bir ihtimal olduğunu anlatıyor ve kainatların, birbirinden doğmuş
olabileceği spekülasyonunu yapıyor; (multiverse dedikleri, içiçe geçmiş,
birbirini doğuran evrenler), bir yandan da, bu dediğinin Allah'ın
varlığından daha muhtemel olduğunu söylüyor.

Eğer bir simülasyondaysak, Tanrı'nın ihtimal hesaplarını nasıl
yapabiliriz, diyen de yok sanırım. Muhtemelin azı çoğu mu kalmış, yani,
gidip bir tablo gördüğünde, *bu muhtemel değil* mi diyorsun. *Maksadı
yok, anlamsız* mı diyorsun? Kainatın da böyle bir anlamı varsa, ışığın
belli bir hızda, Planck sabitinin başka bir mertebede bulunmasının
*denemek* dışında bir anlamı yoksa, simüle etmek dışında bir yere
gitmiyorsa, neyin ihtimali?

Diyecekler ki, yani, bu eski zamanların tanrılarına benzeyen bir düşünce
değil. Benzeyen tarafı şu: Simülasyon varsa, onu bir *yapan* vardır.
Şuurlu biri bu simülasyonun kurallarını belirlemiştir. Bu gayet de
Tanrı'ya benzeyen bir düşünce, daha ne olsun?

Ha, *Deistçeymiş*, vahyi açıklamazmış, bunun gibi itirazlar olabilir
ancak *Tanrı'nın yokluğu* için delil çıkmaz buradan. Ne kadar çıkmaz bir
sokak olduğunu göstermekten başka bir işe yaramaz.

Şimdi, bu soruyu nasıl cevaplayabilirsiniz? Simülasyonun da *anlamsız*
olduğuyla cevaplamak mümkün. Belki. Belki de değil. *Anlam*, neticede
insanın *anlamadığını* gösterir, anlamın olmadığını değil. Başka? *Daha
kolay yolları vardır, neden uğraşsınlar ki?* denebilir. Belki o kainatın
hesaplama biçimleri daha zordur. Belki bizim kainatı simüle edenlerin
kainatında zaman iki boyutludur. Belki bizim kainat, kainat arasında
gülünecek derecede basit kalıyordur, belki oyuncaktır, bir çocuğun
oyuncağı, içindeki yıldızlara bakıp eğleniyordur çocuk. Biz de
hasbelkadar bu orta boy galaksinin periferindeki mavi gezegende
birbirimizi yiyoruz, haberi bile yoktur bizden.

Bunların devamında, derin bir umutsuzluk ve yalnızlık çöküyor, değil mi
insanın omzuna. İçinde bulunduğun evrenin bile pek de matah
olmayabileceğini düşünüyorsun, değil mi? İşte Allah o bütün
anlamsızlıkların anlamı, bütün bu simülasyonların yaratıcısı. Velev ki
simülasyon içre simülasyonda olalım, hepsinin gerisinde bir ilah
olduğunu ve onların hepsinden daha kudretli olduğuna inanmak mümkün.
