---
title: Yalanlar Bilimi
modDate: 2015-06-11 16:47:10 +0300
author: Emin Reşah
date: 2013-09-01 Sun
---

Bir kaç sene evvel burnumun hava yolunu açtırmak için müdahalede
bulunacak doktora muayeneye gitmişken, *hazır KBB'ci bulmuşum, şu
kulağımdaki otoskleroza da tekrar baktırayım* demiştim. Doktorların
bundan pek memnun olmadığını bildiğim halde teşhisi de söyledim. Ben
memnun olmadığını bilmiyormuş gibi yaptım, doktor memnun olmadı ve
sonra beraber sıfırdan başlıyormuş gibi yaptık.

Buradaki hassasiyeti anlıyorum ama hastanın da bir defa teşhis
edildikten sonra *gerekli* semptomları anlatabileceğini de düşünmek
lazım. Teşhisi söylemesem de, o teşhis için nelerin gerekli olduğunu
biliyorsam, o tarafa yönlendirebilirim doktoru, değil mi?

Thomas Szasz'ın *Yalanlar Bilimi Psikiyatri* diye bir kitabı
var. Tıbbî hastalıkların pek çoğunda gerçekdışı semptomlardan şikayet
etmenin sonu *hastalık hastası* teşhisi konmaktır diyor, çünkü
*gerçekdışı semptom* görülebilir. Doktora gidip, *nefes alamıyorum*
dediğimde burnuma veya ciğerlerime bakıp hastalığımı bulabilir veya
bir arıza bulamıyorsa, semptomların gerçekdışı olduğunu söyleyebilir.

Ancak *ruhi hastalıklarda*, çok zaman kişinin beyanından öte bir arıza
yok. Gidip *yastığa başımı koyunca sesler duyuyorum*, *geçen gün kitap
rafında peri gördüm*, *masa lambam da bana masal anlattı* desem,
bunların gerçekte böyle olup olmadığını anlayamaz. Belli bir maksat
için *kafadan atıyor* olabilirim ancak psikiyatri, benim bu *kafadan
atma* halimin de özünde bir hastalık olduğunu söylüyor. *Bir adam
şizofren numarası yapıyorsa da şizofrendir* demek gibi.

Bu önemli bir fark ve psikiyatrinin neden pek *bilim* olmadığını
buradan anlayabiliyoruz. Kendinden şikayetçi insanların *susmasını
sağlayarak* onları *tedavi etmek* mümkün olabilir ama bu onların
gerçekten iyileştiği anlamına gelmez. Numara yapan adama *şizofren
numarası yapmama ilacı* vermekle, *şizofreni ilacı* vermek arasında
bir fark yok, çünkü bu hastalıklar arasında bir fark yok. O halde
bütün psikiyatrinin *gıcırdayan dişlileri yağlamak* gibi bir amacı
olduğunu düşünüyorum, sıkılmış insanları bir şekilde *susturmak.*

Tabii bunların bazısı gerçekten hasta, yani adam (benim de arada sırada
yaptığım gibi) masa lambasıyla konuşuyor ve (hiç başıma gelmediği
şekilde) masa lambası da ona cevap veriyor. Sorunlardan biri, bu
adamın *masa lambaları konuşmaz* diye çok kesin bir kanaati olması,
belki *gerçeklik fikri* o kadar köşeli olmasa ve insanların masa
lambalarıyla da arkadaş olabileceğini düşünse, bu kadar sorun
olmayacak ama oluyor. Sonra doktora gidiyor, kendisi gibi diğer
hastalar üzerinde denenmiş ve masa lambalarını (ve kitaplıkları,
prizleri, bulutları ve sair konuşkan eşyayı) susturan bir ilaç almaya
başlıyor ve masa lambası inşallah susuyor.

Ancak canı ödev yapmak istemediği için masa lambasını konuşturmayı
tercih edenler olamaz mı? Malum ki, kendine bir *deli kimliği* edinmek
sıkıcı ödevlerle ve sair vazifelerle uğraşmaktan daha kolay olabilir.
Hayatını değiştiremiyorsan, doktorlar gibi bu işi yapmaya *yetkisi*
olan birilerini bulursun. Onlar da sana *istirahat* etmen ve hayatında
belli değişiklikler yapman gerektiğini söyler. Yapılacak değişiklerin
arasında ödevler de kaynar gider, artık öncelik
değildirler. Freud, 1. Dünya Savaşı'ndan kaçmak için (şimdilerde
sanırım Post-Travmatik Stres Bozukluğu) denen bir *hastalığı* sebep
gösteren askerlerle ilgili, *hasta olduğunu söyleyenlerin hayatlarını
savaşta olduklarından daha çok zorlaştırmak* dışında bir çözüm
sunmamış. *Hasta değilse adam cephede öleceğine, gelip hastanede
elektrik şoku yemez* demek istiyor.  Belki yaşamak için razı olur,
belki de razı olmadığı halde bilmediği için gelmiş ama hastanede
mahpus yaşamak zorunda kalmıştır ama Freud zaten her soruya cevap
vermeyi sevmez.

Buradaki anormalliği, yeni yeni yayılan, hastalıklarla *beyin MR*'ı
arasında ilişki kurmaya çalışan bazı yöntemler çözmeye çalışıyor ancak
burada da pek başarı yok anladığım kadarıyla ve zaten nihai olarak bir
makineye girip, zihinsel hastalıkları anlamak sözkonusu olduğunda,
insan zihnini de aynen başka bir yere kopyalamak mümkün olur.

Hasılı meselemiz, aslında insanların *deli olmak* zorunda kalmayacağı
ve *delilerin* de kendilerini kötü hissetmeyeceği bir dünya. Bunu
sağlamak için Psikiyatri'nin şimdiki becerilerinden de, yani *sebeple
uğraşacağına ilacı yaz gitsin* ilkesinden de faydalanmak mümkün ama
insanların hayatını başarı veya sair erişilmez hedefler uğruna
cehenneme çevirip, sonra *mutlu (ve tabii makinedeki iyi bir dişli)
olmak* için antidepresanı dayamayacak bir dünya lazım. Yok mu böyle
bir dünya?
