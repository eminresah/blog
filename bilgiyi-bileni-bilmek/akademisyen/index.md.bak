---
title: Akademisyen
date: 2014-11-23 02:18:14 +0200
dp: 12056 - Tue 15:17
---

Akademisyen vasfı, bağlama göre iyi veya kötü anlaşılabilir. İyi
tarafının farkındayız, bilgiyle uğraşmayı birinci vazifesi addeden
insanın diğerlerine nazaran derinleşmiş olması kastedilir. Yerici
anlamıysa, bu bilgi meşguliyetinin getirdiği bir uzaklıktan başlayıp,
günümüz akademisyenliğinin parayla fazla içli dışlı olmasından
kaynaklanan hanutçuluk tavrına doğru uzanabilir.

Seneler önce *akademisyen olmayı düşünüyor musun?* sorusuna *doktoradan
sonra karar vereceğim* diyordum. Kararımı seneler içinde gördüğüm (iyi)
akademisyenlere bakarak verdim: Hayır. Doktorayı bitirip, insanı
tembelliğe alıştırmayan bir iş peşinde koşmayı, akademisyenliğin
hedeflerini daha doğrudan icra edebileceğim bir araştırma/geliştirme
faaliyetini yürüteceğim bir meşgaleyi tercih edeceğime karar verdim.

Bilimin icrası ölçülebilir olanla meşguliyeti hedefler. Gerçek hayat
dediğimizin problemlerinin ölçülebilir olması her zaman mümkün olmadığı
için, akademisyen tanımlanmış sınırlı bir alanda ölçülebilir bir
geliştirme yapmayı amaçlar. Günümüz akademisyenliğinin desteklere,
desteklerin de sonuçlara bağlı olması, buna mukabil gerçek hayattaki
sonuçların hem zor, hem belirsizliklerle dolu olması sebebiyle, yapay
problemler ağırlık kazanır. Dolaylı yoldan uygulama alanı bulsa bile, bu
yapay problemlerin kendisi gerçek hayattaki problemlerden tamamen
farklıdır. Buna bir de ölçüm ve değerlendirmenin genelde akademisyenin
insafına kalmış olmasını eklerseniz, akademisyenliğin gerçek problemleri
değil, yapaylarını çözmeyi teşvik ettiğini takdir edersiniz.

Bu amaçlanan kesinliği sağlamak için gereklidir. Ancak bu sefer
akademisyenin değerini belirlemek gerektiğinde, buna ilişkin *makale
saymak*, *atıf saymak*, *falanca indekste yer almak* gibi ölçüler girer.
Yapay problemlerle uğraşmanın sonucu, yapay şekilde değerlendirilmek
olur. Bunlar da, *çok iyiler* ve *çok kötüler* dışında, yani alanında
zaten şöhret sahibi ve alanındaki zayıflığını zaten farkedebileceğiniz
insanlar dışında kimseyi ölçmeye yaramaz. Makale ve atıf sayısında çan
eğrisinin ortalarına doğru performans gösterebiliyorsanız, yaptığınız
işin gerçekte ne kadar mühim olduğuna kimse bakmaz. Asıl ölçüm bu grup
için gerektiği halde, atıf sayısı gibi pek de işe yaramadığı kısım da bu
büyük ortalamadır.

Bu da bir açıdan yozlaşmayı getirir. İnsan zaman içinde makale üretmenin
kısa yollarını da öğrenir, şekil şartlarını kolaylıkla sağlamayı ve
doğru görünen önemsiz işler yapmayı da. Ufacık bir cümleyle
geçiştirebileceğiniz bir kabul yardımıyla *önemli* ilerlemeler
sağlayabilirsiniz. Bilimde asıl zor olan kısım, fikir üretmek değil,
fikri ölçüp değerlendirmek ve halihazırdaki bilgiye nisbetle
anlatabilmek olduğu için, fikir üretmenin önemi zayıflar. En akıllı
kafalar *ölçülebilir*, daha doğrusu *ölçmesi kolay* fikirler üzerine
yoğunlaşır. Bu da akademisyenliği zamanımızın en önemli zihin israfı
haline getirir.
