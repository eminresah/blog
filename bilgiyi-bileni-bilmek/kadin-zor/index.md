---
title: Kadın Zor
date: 2015-03-13 22:39:39 +0200
dp: 13024 
---

Bu yazıyı terminalde birini beklerken yazıyorum. Biraz önce topukların
yüksekliğinden ve pantalonun darlığından zor yürüyen biri geçti ve
kadınların bu eziyeti kendilerine neden reva gördüklerine dair
senelerdir süren merakım depreşti. Güzel görünmek hayatı
kolaylaştırabilir ama bunun tek yolu bu mudur, merak ediyorum.

Birileri (bazı) kadınlara kendilerini morartana kadar iple sıkı sıkı
bağlamalarının *moda* olduğunu söylese, yapacaklar. *Bu sene kangren
moru modaymış.*

*Kendini erkeği için parçalayan kadın* sinir edebilir ama kadınların
hayatı genel olarak hayatı kendilerine zorlaştırmakla geçiyor
zaten. Bunun bir kısmı erkeklerin de desteğiyle olabilir velakin
kadınlar kendi başınayken de yeterince zorlaştırıyorlar hayatı. Bunun
sebebi ne? Kadın olsam söylerdim ama olmadığıma göre sadece bir takım
faraziyelerden bahsedebilirim.

Kadın hayatı neden kendine zorlaştırıyor? Kendine eziyet edeceğini
bildiği erkeklere değer veriyor? Alternatifi olmadığı için mi? İşi ve
güvencesi olmayan kadının gördüğü eziyeti anlarım da, pek o kadar da
yalnız ve mesleksiz olmayanların gördüğü eziyet neden? Bunun hikmeti
nedir?

*Güçlü erkek* mi etkiliyor? Yüzbinlerce yılın genlerinde yarattığı
tahribatla `güçlü erkek = güvenilir erkek` mi sanıyor? Ormanda işe
yarayan formüller şehrin ortasında yaramıyor mu? 

*Beğenilmek* tüm hislerin en büyüğü mü onun için? `Sevgi = beğenilme`
olduğunu düşündüğü için mi hoşuna gidiyor? Beğenilmek uğruna kendine
her tür eziyeti reva mı görüyor?

Veyahut *beğenilmeme* korkusu uğruna. Belki hepsi yalnızlıktan
korktuğu için yapıyordur. İnsanların, hemcinslerinin ve
gayrıhemcinslerinin *beğenmemesi* felaket gibi görünüyordur. *Onlar
gibi giyin, onlar gibi düşün ve onlar gibi yaşa.* 

Bunların hiçbirini bilmiyorum. Ancak bir yandan da şunu
biliyorum. Hayata tamamen mantıklı yaklaşan, alacak verecek hesabını
tam yapmaya kalkışan kadın erkeklerin ekseriyeti tarafından pek çekici
bulunmuyor. İlla *kazıklamak* istediğinden değil velakin kadının
hayatına böyle bir hesapçılıkla yaklaşmasındaki *biznıs* havasının
verdiği histen. 

Bilmiyorum. Hayatı anlamak zor. Kadınları anlamak daha zor. 



