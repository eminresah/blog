# Kız Tavlama Kitabı

Kime aşık olacağıma karar veremediğim zamanlardayım. Herhangi birine
aşık olduğumda sonunu getirecek birisi olduğum, bende şeytan tüyü
bulunduğuna inandığım için anlatmıyorum. Bilakis bugüne kadar gözümün
bebeği derecesinde sevdiğim hiçbir kızın benimle ilgilenmediğini
bildiğim halde karar veremiyorum. Mahkumun işkencecisine karar
veremeyişi gibi bir kararsızlık hali...

Doğal olanı, elbette, hiçbirine aşık olmamaktır bu durumda. Makul
insanlar öyle yapar. Ancak makul insanların, anladığım kadarıyla
kızların nasıl tavlanacağına dair bir kitapları da mevcut ve hepsi aynı
kitaptan okurmuş gibi bana tavsiyelerde bulunuyorlar.

*Bir kıza yaklaşırken, en önemli olanı kendine güvendir. Ne kadar
yakışıklı olduğun önemli değildir, eğer başarılı bir erkeksen işler
kolaylaşır ancak başarısızlığını pazarlamayı bilecek kadar kendine
güvenliysen de şansın çoktur. Bir kadına son şansının o olduğunu değil,
bir çokları arasından onu seçtiğini hissettirmelisin. Ona gereğinden
fazla ilgi göstermemelisin. Yapmayacağın tek şey, seni elinde
oynatabileceğine inandırmaktır. Gizemli dur. Seni çözemesin. Seni
çözdüğüne inandığında etraftan çekilecektir.* Bunları anlatan bir kitap
olmalı bu, herkesin kafasında yazılmış. *Kız tavlamanın anayasası*...

Bende bu kitapta yazılı olanların hiçbiri mevcut değil. Kendimde bir
kızın ilgisini çekecek herhangi bir özellik göremiyorum. Yakışıklı
değilim, onları etkileyecek bir bilgim yok, sıkıntılı bir hayat
çekmedim, *gizem* ne ki bulasın, insanların genelinden ayrıldığım hiçbir
nokta yok, top oynarken en kötü değilim, en iyisi olamadım, okulda en
kötüsü değildim, en iyisi olmak istemedim. İnsanların beni anacağı ve
birbirlerine anlatacakları bir özelliğim yok, kimsenin benim dedikodumu
yaptığını sanmıyorum. Ortalama bir üniversiteden mezun olup, ortalama
bir yerde, ortalama bir iş buldum ve ortalama bir eleman olarak hafta
sonlarımın yarısında çalışıp, yarısında yatarak ve boş vakitlerimde
herkesin yaptığı cinsten işleri yaparak hayatımı geçiriyorum.

Ortalamadan sadece bahsettiğim konuda ayrılıyorum. Kızlar nasıl
tavlanır, ne gibi yolları vardır? Arkadaşlarım bazen bu konularda bana
ders vermeye kalkar, ancak ben onların anlattığı insan olmadığımı
bildiğim için, sadece uzaktan sevebilen biri olarak yaşamaya devam
ediyorum.

Bana akıl veren arkadaşlarımdan birinin mesela çok kız arkadaşı olur.
Arada kızlara nasıl davranmam gerektiğini anlatır, hatta bir keresinde
kız arkadaşının arkadaşını ayarlamaya da kalktı. Kızla bir yerde
tanıştık, ben tir tir titriyordum, kız da bana sanki ciğerimi okurmuş
gibi bakıyordu. Sonradan benden hoşlanmadığını söylemiş. Onu
suçlamıyorum, ben de kendimden hoşlanmıyorum.

Biri bana kızların afralı tafralı isimleri duymaktan hoşlandığını, genel
kültürü iyi olan erkekleri daha çok sevdiklerini söylemişti. Ben
okumaktan hoşlanmam. Sıkılırım. Bundan bahsettiğimde, çoğu kızın
uydurulmuş isimlerle gerçeklerini birbirinden ayıramayacağını söyledi.
Kendime güvenip kıçımdan isim ve hayat hikayesi sallarsam da olurmuş, on
kızdan dokuzu aradaki farkı bilmezmiş, bilenler de zaten fazla akıllı
olurmuş bana yaramazmış.

Annem bana kimseyi aldatmamamı söylerdi küçükken, ben de hala çok zorda
kalmadıkça yalan söylemem. Anladığım kadarıyla bu kızların hepsine bir
yerlerde yalan söylemek gerekiyor. Ben birinin karşısına geçip, *ben
kendime güvenmiyorum, arkadaşlarımın hepsinin kız arkadaşı olduğu için
onlara özeniyorum ama onların kız arkadaşlarıyla neler yaptığını da tam
bilmiyorum. Sadece güzel bir şeymiş gibi geliyor ama ben aslında seni
nasıl etkileyeceğimi de bilmiyorum* desem herhalde benim kız arkadaşım
olmaz. Ama gerçek bu. Bunun dışındaki her şey, yani benim kendine
güvenen ve kültürlü ve bakımlı ve sportmen ve geleceği parlak bir erkek
olduğum gibi her şey yalan. Yalan da, çok söyleyince, bende annemin
zamanlarından beri bir karın ağrısı yapar. Karnım ağrırsa kız arkadaşı
ne yapayım?

Bulduğum çözüm, ulaşamayacağımı bildiğim kızlara aşık olmak...Şimdilerde
iş yerine gelip giden biri var, çok alımlı, bakışlarından deryaların
süzüldüğü, konuşmasındaki vurgularında teninin kıvrımlarını hissettiğim
biri. Gözlüğünü saçlarına takarken, çantasından kalemini çıkarırken,
çayını bardağından alırken ürperiyorum. Sadece birkaç kelime
konuşmuşluğumuz var, ancak yaklaştığında dahi ondan yayılan bir
serinliği hissedebiliyorum. Aynı anda hem tüylerim diken diken oluyor,
ona bakmamak için, hem de ondan yayılan sakinliği hissediyorum.

Şimdi, mesela, ben bu kıza ne diyebilirim? Onu nasıl benimle bir
yerlerde yemek yemeye ikna edebilirim? Onun seveceği bir yeri nasıl
öğrenebilirim? O benim hiç de göründüğüm gibi bir olmadığımı nasıl
düşünür? Bir sorun da şu, ben göründüğüm gibi bir insanım, göründüğüm
gibi olmadığımı nasıl anlatabilirim?

Aşık olmakta kararsız kaldığım diğerleri de farklı değil. Hemen hepsini
gördüğümde kalbim bir başka atıyor. O kadar. Devamı yok. Devamı olsun
istemiyorum. Hayalleri daha güzel. Hayalleri beni titretmiyor, hayalleri
etkilemeye de gerek yok.

