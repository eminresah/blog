# Hızır ile Oduncu

> | Kişioğlunun biri eşeğiyle odun toplar,
> | Sonra bunların yapraklarından para üflerdi,
> | Ufak dallarını kuşlarına dağıtır,
> | Evlerine harç olsun diye,
> | Ve büyüklerini kesip satardı şehirde,
> | Evlatlar ısınsınlar diye.
>
> | Pazaryerinde herkes bu gri sakallıyı tanır,
> | Onun sattığı odunların yaşken bile yandığını bilirdi,
> | Onun için şafakertesinden kuşluğa,
> | Kim yetişebilmişse alırdı odunları.
>
> | Yine bir gün böyle bir şafak vakti,
> | Hızır geldi kasabaya,
> | Bir atın nalındaki çiviyi söküp,
> | Bir kapıya çakmak için,
> | Ve bir de talibine,
> | Üç kuruşluk edep,
> | Beş kuruşluk irfan öğretmek için.
>
> | Oduncunun eşeği ta uzaktan bilirdi Hızır'ı,
> | Heybesinden zahir,
> | Zira her görünüşte kılığı değişir,
> | Heybesi değişmez,
> | Sadece üzerindeki kuşların kanatları açılır ve kapanır,
> | Eşeğe heybenin içindekilerden haber verirdi.
>
> | Bugün kısmet yok dedi eşek sahibine,
> | Hızırın heybesinde kuşlar tüneyekalmış,
> | Oduncu istifini bozmadı,
> | *Kısmet rızık Allah'tan* deyiverdi içinden,
> | Hızır da biliyordu *kısmet rızık Allah'tan*ı,
> | Onun için kapalıydı kuşlarının kanadı.
>
> | Hızır doğruca,
> | Köylünün birinin atına nal çakmakta olan,
> | Nalburun yanına gitti,
> | Koydu heybesini yere,
> | Selam verdi kalbinden,
> | Nalbur cevap verdi mırıl mırıl,
> | At kişnedi eşinip.
>
> | Bir saat kadar bekledi Hızır,
> | Nalburun başı ferahlayınca,
> | Arkadaşlarından birini görmeye gitti,
> | Hızır'a bakıp, *müşteri gelirse haber et* diyerek,
> | Hızır da ona bakıp,
> | Yüzün çevirerek.
>
> | Beş adım atmıştı ki nalbur,
> | Kötürüm bir atı yularından sabahtan beri çeken,
> | Kötürüm bir ihtiyar geldi,
> | Beli bükülmüş,
> | Ağzı kurumuş,
> | Ak sakallı bir ihtiyar.
>
> | Hızır'ı tanışı nalbur sanacak kadar bozuktu gözleri,
> | *Şu huysuza bir bakıver.*
> | Hızır ses etmeden,
> | Sağ arkadaki naldan bir çivi çekiverdi,
> | Ve ihtiyarı sakinleşmiş atına bindirip,
> | Köyüne geri gönderdi.
>
> | Kasabanın içlerinde,
> | Çocuksuz bir kadının namusuyla yaşadığı
> | Bir evin kapısına çaktı çiviyi.
>
> | Oduncu işini bitirip yoluna gitmek isterken,
> | Hızır'ı çivi çakarken buldu,
> | *Yine kimlerin başıına bela açmaktasın efendi*
> | deyiverdi dilinden,
> | Kalbi ise, *ah ne olaydı da, senden biraz bileydim*
> | Diyordu.
>
> | Hızır tebessüm etti,
> | *Bu işler odun toplayıp satmaya benzemez*
>
> | *Bilirim* dedi oduncu,
> | *Bildiğim bu kadar azken bile*
> | *Dağdaki odunlardan gayrısına sözüm geçmezken*
> | *Kalbim eğrilmesin diye*
> | *Gökler gibi yaş akıttığımdan bilirim.*
>
> | *Eğrilmesin diye mi, doğrulmasın diye mi*
> | deyip çekti gitti Hızır,
> | Oduncu arkasından bakıp,
> | *Ne olaydı o çiviyi anlataydın* dedi.
>
> | O gece çivi çakılmış kapıya,
> | Uzun zamandır gözü genç kadında olan,
> | Sarhoşun biri yüklenecek oldu,
> | Ve çiviyi görmeyip,
> | Gözünden oldu.
>
> | Nalından çivi alınıp,
> | Atının tökezlemesiyle düşüp ölen,
> | İhtiyarın oğluydu bu,
> | Miras kalan mülkünü,
> | Şaraba yatırmasın dileyen babasının,
> | Duası böylece kabul oldu.

