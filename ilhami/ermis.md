# Ermiş

*Sana ermiş bir kız lazım* diye başladı, şapkasını masaya koyarken...

*Ancak öylesi sabredebilir* dedim, camdan dışarı bakarak...

*Hayır, hayır, daha doğrusu hem evet, hem hayır...* *Sabredilmesi zor
bir adamsın, Çiğdem'i ne zaman görsem senden şikayet ediyor ama o ayrı
bir fasıl...*

Güldüm hafifçe, *Çiğdem'le biraz mola verdik zaten* dedim.

*Biliyorum. Kızın başının etini yemişsin geçen gün, niye o kadar bira
içiyormuş. Feleği şaşmış senden.* Bu herif gördüğüm en tutucu ateist
*dedi bana.*

Gülüyordu, ben de güldüm, dışarda yürüyen sarı şapkalı bir kıza bakarak.

*İtiraf etsene: Kitaplarıyla dinin ne kadar saçma bir şey olduğunu
kanıtlamaya çalışan yazarımız, aslında içinde dindar bir bebek
besliyor.*

Gözleriyle yüzümü takip ediyordu, ben de üç saniye gözlerine baktım,
gözüm hızlı yürüyen mini etekli bir kıza kaydı, bacaklarını sergilemekte
ustalaştığı belli oluyordu.

*Sağlık diyorsun içmiyorsun, sigaran yok, bir yere takılalım desek,
evinde kös kös oturmaktan başka bir şey bilmiyorsun, kız arkadaş
buluyoruz, kızlar azıp saldırıyor, beyefendi evlenmeden kendini rahat
hissedemiyormuş, öyle diyor...*

Gözlerindekinin kızgınlık mı, gülümseme mi olduğunu anlamaya
çalışıyordum...Herhalde şakaydı bütün bunlar.

*Beyefendi, ya bırak böyle kitap mitap yazmayı, seni hacca gönderelim,
ihtida etmiş ol, helal süt emmiş bir kız bulup everelim, ya da azıcık aç
kendini...İnanmadığın Tanrı'nın uydurma kitaplarına uygun yaşamayı
bırak.*

Bunu ciddi söylemişti sanırım. *Uygun değil ki* dedim ciddiye almış
olarak.

*Tövbe yarabbi* diyerek güldü.

Ben de güldüm, esneyerek. *Çiğdem fitlemiş seni. İki gün sonra unutur
arar nasılsa, dert etmene gerek yok* dedim.

Güldü. *Umurunda değil Çiğdem miğdem, kız ölecek neredeyse seni adam
edeceğim diye, sen hala...*

*Adam olmak istemiyorum.* dedim lafını keserek.

*Belli* dedi.

*Evet, aslında ihtida fikri fena değil, artık heyecana ihtiyacım var
veya yok ettiğim Tanrı beni kurbanlık istiyor, diyelim.*

Şaşaladı, bu bakışını çok severdim. Güldüm.

*...*

*Dediklerin doğru olabilir. Belki de inanmadığım Tanrı'ya göre
yaşıyorum. İnsanın en mutlu olduğu zamanlar çocukluğu. Ben de içersem
dedeme ihanet edermişim gibi geliyor. Evet, öldü, toprak oldu, ona dair
bir iz yok, ama benden söz almıştı, ne olursa olsun içmeyecektim. Ona
verdiğim sözü bırakıp iyi bir sevgili olamıyorum.*

Bakışı duruldu, ikimiz de güldük.

*Ben gidiyorum, burası ısındı, karşıdaki kitapçı serindir şimdi, biraz
dolanıp kitap bakalım.*

Çayın parasını bıraktı, çıktık.

