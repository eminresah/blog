# Uyanış


Bay Zemin bütün iyi niyetini aklındaki bir noktada toplanmış buldu.
Sabah uyanmış, pencereden kargaları seyretmiş, kalkıp bisküvi ve çayla
kahvaltı etmeyi düşünmüş ama üşenmişti. Bir saat sonra hala yerinden
kalkma hayalleri kuruyor, çok karmaşık olmayan bazı hikayeler tahayyül
ediyor ve sonunda kazanan taraf oluyordu. Bay Zemin her sabahki
tembelliğini yaşıyordu.

*Üsame* ile başladı yeni bir hikaye uydurmaya, öldüğü gün onunla beraber
olduğunu, Üsame'nin kendisine şifreli bir mektup verdiğini, şifreyi çözmek için
yıllarını harcadığını ve sonunda örgütün<!--hangi örgüt? üsame'nin mensup olduğu mu karşıt olduğu mu?--> yönetimindeki tüm
kişilerin isimlerini deşifre ederek dünya kriminolojisine adını altın
harflerle yazdırdığını düşündü.

*Yıllarını vermek* hoşuna gitmedi, Üsame öldükten üç gün sonra çözmüştü
aslında şifreyi, ancak saklamış ve dünyanın ondaki belgeyi aramasını
beklemişti.

Aklına Üsame'nin ona neden böyle bir belge verdiğini açıklamak geldi.
Aslında tüm hayatı boyunca Üsame için çalışmıştı, mesela yatakta bile
Üsame için çalışmaktaydı, önceki gün hamburgercide sevgilisinden gizli
mesaj yazmak için tuvalete giden kızı da onun için takip etmişti. Kızın
mesaj yazdığını görmemişti ama telefonu tutuşundan mesaj yazdığı
anlaşılıyordu.

*Üsame öldü* cümlesini tekrar düşününce onunla uğraşmanın faydasız
olduğunu kabul etti. Ölenle ölmenin anlamı yoktu. Tekrar kendi
dünyasına dönmenin zamanı geldi. Yastığının altındaki kitaba baktı,
kapağında bir esir pazarındaki çıplak bir kadın ve onu satan adamın
resmi vardı. Adama o zamanlar ne diyorlardı acaba, *pezevenk* uygun bir
kelime miydi?

Bir köle taciri olsa kölelerine nasıl davranacağını düşündü. *Zemin Köle
İthalat, İhracat ve Ticaret Anonim Şirketi*. Kölelik kalkmasa eve birkaç
cariye alıp tüm hayatını yatakta geçirmeyi deneyebilirdi. Cariyeleri şimdi
kahvaltısını getirmiş olurdu, gel deyince gelir, git deyince giderlerdi.
Onlara diğerlerinin davrandığı gibi kötü davranmazdı Bay Zemin, 
sevgilerini kazanır ve böylece ihanet etmelerine engel olurdu. Bir
sevgilinin mızmızlanması olmayınca ne kadar da rahat olurdu onunla
geçinmek.

Evlenmenin ne kadar zor olduğunu düşündü, ne kadar yıpratıcı, her gün
aynı insanla uyanmak ne kadar sıkıcı, buna nasıl dayanıyorlar? Bayan
Ç'yi düşündü, ona olan duygularını tüm çıplaklığıyla anlatmayı, bu
çıplaklık sadece arada sırada gelen bir sevişme dürtüsünden ibaretti.
Bay Zemin diğer erkekler gibi bunu aşk olarak pazarlamayı istemiyordu.
*Olgun bir insanım* diye düşündü, *çıplak gerçeğe dayanamayan
kadınlardan nefret ediyorum.*

Nefret etmiyordu. Bayan Ç'yi yeniden düşündüğünde nefreti azaldı fakat
ondan sıkılmaya başladığını da farketti. Kendine yeni bir partner
aramaya başlamalıydı ama etrafındaki insanlar değişmiyordu ki.
Kafasından etrafındaki *dişileri* geçirirken zil çaldı. Kapıcı ekmek
getirmiş olmalıydı, *kapıya bıraaakk* diye bağırdı ama zil bir daha
çaldı.

Yataktan yuvarlanarak kalktı. Kapıya doğru içinde biriken küfür etme
isteğini tuttu. Kapıyı açtığında kimse yoktu, kapı koluna asılmış ekmek
poşetini gördü, kapıcının hayaline doğru küfrü salıverdi içinden. Poşeti
alınca yerdeki faturayı da gördü, zile *okutman* basmış olmalı diye
düşündü, *belediye saatleri okutmak için adam çalıştırıyor, belediyenin
parası çok.*

Ekmeğin köşesini ısırdı ve Belediye Başkanı olsa yapacaklarını düşünmeye
başladı.
