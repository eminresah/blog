# Düğüm


Kafam ölüm ve aşkla meşgul. Hangi ölüm, hangi aşk?

Aklımın çeperinden sızan hatıralar, kaldırımların yaralara kumlu rüzgar
üflediği, kum tanelerini çıkarmak için çabalarken yaraları ilk günkü hale
getirdiğim, kendimi o an orada bırakıp ruhumu bir turşucunun kavanozlarına
hapsetmek ve bir ekşilik olarak varlığımın özünü bulmayı umduğum adımlar...

Beni nereye götürüyorsunuz?

Kendimi ellerime teslim ettiğimde yazdığım yazıları tanımadığım gibi, ayaklarıma
teslim ettiğimde gittiğim yerleri de tanımıyorum. Bilinen sokakların taşlarıyla
döşenmiş bir tiyatro salonu, birazdan az öteden bana her şeyin bittiğini
söyleyecek yönetmen ve ben bu sahnede her zaman olduğu gibi oyunun sonunu
görebileceğim. Babam çıkacak, sonra dedem, tüm ölmüşler ve yaşayanlar bir arada
bana bu oyunun gerçek anlamını söyleyecekler.

Hayır, böyle bir şeyin asla olmayacağını, önüme çıkan her kişinin kendini rolüne
kaptırmış biri değil, bir *insan* olduğunu biliyorum, ama inanmak, *ah* inanmak.

İnanmak istemiyorum bütün bu geçmişin manasız olduğuna, yarım kalmış
hikayelerin, verilmiş sözlerin, konuşulmuş kelimelerin boşa gittiğine, zamanın
bir video gibi kaydedilmediğine ve bir gün bunları en azından
seyredemeyeceğime... Her şeyin kaydedildiğini anlatmaya çalıştığımda nasıl
gülmüştü o kız bana, *Nerede saklıyorlar o kadar videoyu?* demişti, *Her ana bir
evren daha gerekir, herkesin kalp atışlarını kaydettiğini düşünsene...*

Hayır, sanırım ondan önceydi, ilk tanıştığımızda şöyle bir bakmış ve benden
zarar gelmeyeceğine inanmıştı; bütün ilgi çekme çabalarıma gülmüş olmalı,
sonradan ben de anladım sevmeyeceğimi bildiğim birinin sevilmek için attığı
taklaların nasıl da komik olabileceğini... Kimseye gülemedim, anlatılan benim
hikayemdi.

Adını hatırladıkça beynimin aynı yerine, ama hep aynı yerine bir sızı giriyor,
büzüşüyormuş gibi. Hayalimde açmaya çalışıyorum, orada bir düğüm olduğunu hayal
ediyorum, sonra yavaş yavaş çözülüyor düğüm, acele etmeden yumağın en ortasında
ne olduğunu bulmaya çalışıyorum, üfleyeceğim ve silinip gidecek kafamdan...

Düğümü çözülüp gergin bir ip olduğunda bile hatırlamaktan üç gün uzak
durabildim. İpi koparamadım. Düğüm yeniden oradaydı.

Aşk ve ölüm. Ölümün nasıl olacağını biliyorum, uyumak gibi, acı çekerek uyumak
gibi belki, ıslak elimden kayan bardağı tutamamak gibi, karanlıkta bir duvar
bulamamak gibi, biliyorum ölümün nasıl olacağını, mesele aşkın nasıl olduğu.

Adaletsizlik insanın bir kere ölüp, birçok kere aşık olmasında, ben olsam bir
kere aşık olup, defalarca ölen bir insan yaratırdım. Ölüm o zaman kimseyi
şimdiki gibi etkilemezdi, aşk da öyle, çünkü bilirdik ki en fazla bir kere aşık
olacağız, o da kaçınılmaz. 

Şimdi, geçmişin tüm isimlerini beynimden bir makasla kesmek istiyorum. Biliyorum
nerede olduğunu nasılsa, ufacık bir yer, girip oradan alacağım düğümü. 

------------------------------------------------------------------------

*Yetiş, yetiş, sen çabuk ambulans çağır...*

*Ne oldu?*

*Otobüsün aynası çarptı kafasına.*

------------------------------------------------------------------------

Bak bu sefer başbaşa kaldık, hani bunların kaydı yoktu?
