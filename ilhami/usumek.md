# Üşümek


Sahaflığa başladığımdan beri ara sıra ölmüşlerin kitaplarını almaya
evlerine gitmem gerekiyor. Genelde yaşlıların kitaplarını alıyorum ama
bu sefer bir genç kızın kitaplığına fiyat vermem gerekti. Daha doğrusu okuduğu kitaplardan genç kız olduğunu tahmin ediyorum. Elimi rafta
kaplı bir deftere attığımda bir günlük olduğunu gördüm. Sadece ilk
kısmında tarih atılmamış iki sayfası doluydu.

Annesi pazarlık ederken iki lafın arasında kızının üşümekten öldüğünü
söyledi. Üşümekten ölmüş.

------------------------------------------------------------------------

Kışın bu zamanlarını sevmiyorum. Üşüyorum. Üşüdüğüm için kendimi de
sevmiyorum. İnsanların ısınmasından nefret ediyorum. İnsanların soğuktan
kaçıp kendilerini evlerine kapatmasından da. İnsanın kendi doğasından
kaçmasından, evlerine kapanmasından, sonra başkalarını da bunu yapmaya
zorlamasından.

İnsan kışın üşümek için yaratıldıysa, başkalarının bunu
değiştirmeye çalıştığını anlamak ne kadar güç. Bunu bize alıştıran
anlayışa lanet ediyorum bazen. Üşümek gerektiğinde sırtına bir şeyler
geçirip, sonra onların yeterince ısıtmadığından şikayet eden insanlar
var. Bu bana hayli manasız geliyor. Acınası. Üşümek gerektiğinde
üşümeliyiz. Kış üşümek için.

Bunu sevmediğini söyleyebilirsin. Ben de insanların ve hayatın bu kadar
zor olmasını sevmiyorum. Geçen gün biri, bana saatlerce
sevgilisinin kendisine yaptıklarından anlattı. *Ayrıl o zaman* dedim. Hayır.
Onsuz üşüyormuş. Adamın tek özelliği kocaman peluş bir oyuncak gibi
ısıtması. Adama sarılınca ısınıyormuş. İnsanlık ne hale geldi.

Doğal olandan kaçıyor insan. Yazın güneşten kaçıyor. Kışın soğuktan kaçıyor.
Sabah uyumak istiyor ve gece uyanık kalmak. Hayatı hep tabiatla
savaşarak geçiyor. Üşümenin bir *keyif* olduğunu bilmiyor, atalarımız
üşümedi mi? Buna rağmen daha insandılar değil mi?

BU anlattıklarımın nereye gittiğini sorguluyorum. Bu yazdıklarıma zaman
ayıracak kadar zamanı bol insanlarsınız demek ki, en önemli özelliğiniz
bu olmalı. Bunun gibi hikayeleri size parayla satan insanlar da var,
onları da alıp okuyorsunuz. Adam hayatının iki senesini yarım yamalak
bir hikaye uydurmaya ayırmış, bir yanlış, sen de buna çanak tutuyorsun,
iki yanlış. Bu yanlışlar birikip üşümekten kaçan
insanların hayallerini süslemeye başlıyor, hayallerinizi başkalarına
emanet ediyorsunuz. Biz hayal kuramıyoruz, buyrun size üç beş kuruş
verelim de siz bizim yerimize kurun.

Üşümekten bahsediyordum ama konuşurken üşümem geçti. Bakın. Bu kadar zor
değil. Hava soğuk olabilir ama insan üşümeyebilir. Sadece kafada
bitiyor. Kafanda üşümeyeceğine inanıyorsan, üşümüyorsun. Böyle demiyor
mu Buddha? Sanırım buna benzer bir şeyler diyor. Şu Yoga yapan
insanların söylediği cinsten şeyler bunlar. Üşümek sadece kafamızdaymış.
Buna inanıyorum. Üşümem durmuyor ama inanmaya devam ediyorum.

Erkeklerin daha az üşümesi kafalarından mı kaynaklanıyor o zaman?
Kafalarında bulunan düşünceler mi onları daha az üşütüyor? Yoksa daha
çok kanları mı var? Bence ikincisi. Erkeklerin bir şey düşünebildiğini
sanmıyorum. Gördüklerimin çoğunun kafasında tek bir şey vardı.

Belki o şey onları sıcak tutuyordur. Belki. Ama erkek olup sıcak
olacağıma, üşümeyi yeğlerim. Hayatın soğukluğunu tüm bedenimle
hissetmeye varım. Hayatın beni üşütmesine izin veriyorum ama bunun
hiçbir anlamı yok aslında. Kendimi bildiğim gibi onları da bilebilirim. <!-- kimleri veya neyleri? -->

Hastalık bir de. Annem hep sayıklar hasta olmamamı. <!-- sayıklar bu arada ne anlamda, salıklar? --> Hastalık da iyi.
Hepimizin ne kadar kırılgan olduğunu gösteriyor. Kendimi daha kötü
hissettikçe, daha iyi hissediyorum. Bir açıdan. Hangi açıdan? Daha ulvi
hissediyorum kendimi. Hastalık insana sağlığı öğretiyor diyorlar. Ben
sağlıklı olduğum zaman hastalığı öğreniyorum. Bana zaten kimse bakmıyor. <!-- son cümleye geçiş çok hızlı oldu, anlam net değil. -->
