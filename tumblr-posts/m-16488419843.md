---
title: Zeka
date: 2012-02-26
---

Dün doktor bana IQ'mu sordu. Adamın mit ihtiyacına cevap verecek kadar
yüksek bir rakam attım kafadan. (Yalan değildi ama resmi bir test
yaptırmadığım için anlamlı da değildi.) *Mensa testine girecektim, iptal
ettiler, askerlik girdi* falan diye sürdürdüm…

Kendi oğlundan şikayet etti o da, Mimarlık'ta okuyormuş, zekiymiş ama
normal olmak daha iyiymiş falan. Ben de kendimden şikayet ettim, ah,
evet, *şu dünyada normal olmak gibisi yok.*

Bir açıdan doğru. En ucuz şekilde mutlu olmanın yolu ortalamaya en yakın
olmaktan geçiyor. Ortalamayı hedefleyen bir eğlenceden hazzeden biri
için seçenekler çok daha fazla, etrafımda oldukça fazla sayıda mevcut
*onu beğenmez, buna burun kıvırır* tipler için mutlu olmak daha zor.
*Hayatın anlamı mutlu olmak değil* diye Thoureau-vari diskurlar
dizebilirsiniz tabi, yine de hemen her açıdan ortalamaya yakın olmak
daha kolay bir hayat anlamına geliyor.

Zeka günümüzde önemi abartılan, filmler ve *çağımızın azizleri*
bilimciler yoluyla mitleştirilen, karikatürize edilen bir özellik. Dr.
House mesela zekası sayesinde kimsenin teşhis edemediği hastalıkları
tanıyor, ama kendisini çok nadiren makale okurken görüyoruz, normalde
literatüre o derece vakıf olan insanın ceplerinden makale fışkırması
gerek ama zeka kadar *cool* olmadığı için o kısımları sanırım
makaslıyorlar. Edison için söylenen *en önemli keşfi araştırma ekibi
kurup onların çalışmalarını kendi üstüne patentlemesiydi* gibi bir söz
var ama onun bin civarındaki patentini ilkokulu terketmesine de sebep
olan zekasıyla açıklamayı daha çok seviyoruz. *A Beautiful Mind*
filminde John Nash'in duvardaki bir takım harflere bakarak şifreleri
çözmesi gibi bir sahne daha çekici geliyor. Şifre kıran hiçkimse böyle
manzara seyrede seyrede çözmez ama adamın elinde kalem kağıtla bir
şeyler bulması o kadar cool olmazdı, hele bilgisayar kullanarak
hesaplamalar yapması bizim gibi ölümlülere benzemesi olurdu.

Zekanın önemini inkar ettiğimden değil, sadece bunun modern kültürdeki
karşılığının pek de matah bir tarafı olduğuna inanmıyorum. İnsanlar
zekanın, sahip olmadıkları başka her şey gibi, meselelerini bir anda
çözeceğini düşünüyor. (Ben de düşünüyordum.) Para veya güzellik açlığı
çekmekten daha makbul olduğu aşikar ama *tek başına* çözeceğini hiç
sanmıyorum.

İnsanlar arasındaki asıl farkların daha çok hayata karşı tavırlarından
kaynaklandığını düşünüyorum. Zeki olup kahvede kağıt sayarak ömrünü
tüketebilir insan, dört deste kağıdı takip edip oyunları kazanabilir
veya normal zekalı olup, hayatın eksik bıraktığı taraflarını telafi
etmeye çalışarak faydalı işler yapabilir. Meşhur hikayedeki tavşan da,
kaplumbağa da oldum ben, çok avantajlı durduğum bir çok işi berbat
ettiğim, hiç de avantajlı olmadığım bir çok işi kotardığım oldu.
Hepsinde mesele zekadan çok tavır ve yaklaşımdı. Bunun üstünde kimse
durmuyor.

Zeki insanların da sorunları çok. Bazılarının kendilerine olmayan
sorunları icad etmek gibi alışkanlıkları da var hatta. Çokları için
hayat sanıldığından daha boş, daha tatsız ve renksiz. Eğer bir
üstünlükse bile, insanın başkalarından üstün olmasından *devamlı* zevk
alabilmesi için, fıkır fıkır kaynayan bir aşağılık kompleksi olması
lazım. Böyle bir kompleksi doyurabilecek zeka olmadığına göre,
nihayetinde hepimiz aynı kör kuyunun içindeki gölge oyunlarıyla yetinmek
zorundayız. Oyundaki gölgeleri farkedecek kadar zeki olanların işleri
ise daha zor.
