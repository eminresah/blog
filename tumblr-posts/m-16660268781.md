---
title: Güç Odağı
date: 2012-01-29
---

Herkesin bir siyasi fikri olması şartsa, benimki işte bu: Güç odaklarını
mümkün olduğunca çoğaltmak. *Güç* dediğimizde sadece maddi gücü değil,
fikri, askeri, siyasi ve iletişimsel gücü de kastediyorum.

Gücün kendisiyle ilgili sorun yaşayanlardan değilim. Kendi güçlenme
arzusunun alevlendirdiği bir güç şikayetiyle yazıp çizenlerden de
değilim. İnsanın bir tür olarak varolmasının temelinde bu güç
ihtiyacının bulunduğunun farkındayım. *Gaflet* olarak adlandırılsa da,
insanların güç arayışlarındaki bir zafiyetin topyekun varlığını yok
edeceğini düşünüyorum. Gücü bireysel olarak reddetmenin fazileti yüksek
olabilir, ancak güç kavramını berhava etmeye çalışmanın hedefi ya
kendisinden başka güç sahibi bırakmamak, ya da insanlığı topyekun yok
etmektir.

Bu gereksiz açıklamalardan sonra tüm siyasi fikirleri değerlendirdiğim
kriteri açıklayabilirim: Eğer bir düşünce güç odaklarını mümkün
olduğunca dağıtmayı hedefliyorsa, iyidir, aksi halde kötüdür. Adı
Liberalizm olanların sermayenin az sayıda elde toplanmasını
hedeflemeleri kötüdür. Adı Sosyalizm olanların bu sermayeyi adı devlet
olan tek bir elde toplamaya çalışmaları da kötüdür. Adı Liberalizm olan
sermayeyi mümkün olduğunca dağıtmayı hedefliyorsa iyidir. Aynı şekilde
Sosyalizm de sermayenin farklı odaklardan toplanmasını hedefliyorsa
iyidir. (Sermayeyi yok edip, hala bir dünyada yaşayabileceğini düşünen
de mevcuttur, kendilerine cevap vermeden önce sermayenin tüm
faydalarından arındıkları yirmidört saati bir dağ başında geçirmelerini
salık veriyorum.)

Ordu düne kadar (ve hala) Türkiye'de önemli bir güç odağıydı. Onun bu
odak durumunu azaltmaya çalışan siyasi hareketler faydalıdır. Onu güç
odağı olarak tutmaya heveslenenler zararlıdır.

AKP on yıl önce değildi ve bugün önemli bir güç odağıdır. Onun
vasıtasıyla gücü tek elde toplamaya hevesli insanlar zararlıdır. Onun
vasıtasıyla maddi ve siyasi güç odaklarının sayısını artırmaya çalışmak
faydalıdır.

Yargı geçmişte bu derece bir güç odağı değildi. Giderek önemli bir güç
odağı olmaktadır. Ondaki bu gücü kırmaya yönelik hareketler faydalıdır.
Onu ordunun yerine siyasi bir odak haline getirmeye çalışmak zararlıdır.

Yargının işleyişinde, gücü hakim/savcı/bürokrat ve siyasetçilerin
elinden alıp, halka veren bütün fikirler faydalıdır. Yargı gücünün
merkezileşmesine sebep olmak zararlıdır.

Demokrasi (modern demokrasilerde olduğu gibi) siyasi gücün zengin bir
kitleye münhasır olmasına sebep oluyorsa zararlıdır, gücün dağılmasına
imkan sunuyorsa faydalıdır.

Falan.

Huzur ve mutluluk gücün mümkün olduğunca adilane *dağıldığı* bir yerde
neşet eder. İnsan doğasından kaynaklanan sebepler, boş bırakıldığında
siyasi, ekonomik, fikri, askeri, iletişimsel gücün odaklanmasına sebep
olur. İnsanlar gücün karşısında bükülür. Bir kere temerküz ettiğinde
güçlüyü yerinden etmek daha da zordur.

Bununla birlikte yine insanın bükülmesi ve güç sahiplerinin de zihnen
fani insanlar olması dolayısıyla az sayıda insanın eline geçen güç,
sonunda çöken bir sisteme yol açar. Komünist ve Faşist ülkelerin gücü
tek elde topladıklarında başlarına gelen budur; insanlar doğruyu işaret
etmeye cesaret edemediklerinde, sistem çok az sayıda insanın eline kalır
ve infilak eder. Liberal Demokrasilerin bu iki türde sisteme galip
gelmesinin temelinde bu vardır.

Bununla beraber günümüzde de Liberal Demokrasilerin sermaye kaynaklı güç
odaklarının sayısı azaldığı için zafiyete düştüğünü görüyoruz.
Vatandaşlar, sermayenin elinde bulunan az sayıdaki medya kanalıyla
yönlendirilmekte, yine az sayıdaki sermaye sahibinin kurduğu bir düzende
sadece figüran olarak rol almaktadır. Boş bırakıldığında temerküz eden
güç, Liberal Demokrasilerde de az sayıda insanın elinde toplanmıştır.

Çıkış yolunu ifade etmek basit, ancak uygulamaya koymak tabii ki zordur.

\(1) Şirketler, holdingler vs. gibi üretim organizasyonları üzerindeki
miras lağvedilmelidir. Gücün belli bir grup elinde toplanmasının en
önemli sebeplerinden biri budur. Bu organizasyonlar, bedelini ödeyenlere
halk namına satılmalı ve bu gelir, halkın temel ihtiyaçlarını
karşılamakta (da) kullanılmalıdır. İnsanların sefalet korkusunu ortadan
kaldırmak devletin temel vazifesidir.

\(2) Yargı kararlarında jüri sistemine geçilmeli ve cinayet gibi önemli
davalarda referandum bir seçenek olmalıdır.

\(3) Güç sahiplerinin hukuk karşısındaki sorumluluğu artırılmalıdır.
Hukukta ceza, güç arttıkça artırılmalı ve güç sahiplerinin hukuka daha
çok riayeti sağlanmalıdır. Normal vatandaş için kabahat sayılabilecek,
mesela *yalan*, güç sahipleri için hukuki sorumluluk getirmeli, bir
hükümet üyesinin veya parti liderinin yalan söylemesi cezai şarta
bağlanmalıdır.

\(4) Herhangi bir bürokratik veya siyasi kurumda söz sahibi insanların
görev süresi sınırlandırılmalıdır.

\(5) Hukuk düzeni, falanca kritere, filanca ülkeye değil, o hukukun
içinde yaşayan insanların adaletin varlığına *inanacakları* şekilde
düzenlenmelidir. Mahkemelerin tek gerçek fonksiyonu budur, adalet
dağıttığına inanılmayan bir hukuk düzeni tiyatrodan ibarettir.

\(6) Devletin tüm kurumlarını denetleyecek, üyeleri bir yıl gibi bir süre
için halkın arasından kur'ayla seçilecek bir denetleme meclisi olmalı;
idarecilerin hukuka uymadıkları yerde onları yargılayabilmelidir.

\(7) Sosyal güç odakları mümkün olduğunca dağıtılmalı, kendi yaşam
tarzlarını uygulayabilen toplumlar ortaya çıkmalı; bireyler mensubu
bulundukları topluma karşı sorumlu olmalı ancak istedikleri an
toplumlarından ayrılıp, kendilerini kabul eden başka bir topluma
geçebilmelidir. Bu toplumlar fikir ve sanat eserlerinin mülkiyeti, yayın
ve sansür kriterleri, günlük yaşam tarzı, evlilik, kadın erkek
homoseksüel vs. ilişkileri gibi konularda söz sahibi olmalı; kişiler
istedikleri toplumda, kendilerine yönelen oklardan vareste
yaşayabilmelidir. Bu sayede kültürleri çürütüp, popülerlik zırhıyla
kendi çiğ ve ucuz kültürünü dayatan odaklara karşı bir şansları olur.

Kurbağa gibi aynı bayat sloganları tekrar edip, matah bir şey
söylüyormuş gibi *çözüm
sosyalizm/liberalizm/kemalizm/islam/laiklik/vırt/zırt* diyen biri
değilim. Somut olarak ne yapılması gerektiği, fikriyatın adından daha
önemli geliyor. Bu yazdıklarımı sosyalizm adıyla da, libertaryenlik
adıyla da pazarlamam mümkün, ancak okuduğum kadarıyla orijinaldir. Adı
Marx, Amerika, Avrupa, medeniyet, Atatürk, din vs. olan la yus'el bir
takım putlara tapmaktansa, bir model kurup, sonuçları ne olur düşünmek
daha önemli görünüyor. Zamanımız hiçbir eski çözümün çalışmayacağı,
çünkü hayatın yeni meseleler getirdiği bir zaman. Çözmek için de, çözüm
düşünmek için de cesarete ihtiyacımız var.

