---
title: Bana ne oldu?
date: 2010-03-18
---

Büyüyorum herhalde.

Bazen geçmişin sıra sıra günleri geliyor aklıma, derin meselelerle
meşgul olduğum günleri.

Derin meseleler derken aynı zamanda faydasız meseleleri de kastediyorum:
Dil felsefesi, matematik felsefesi, hakikatin ne olduğu, tanrının
varlığı ve sair *derin*likler.

Önceden, misal matematiksel nesnelerin yapısı üzerine Einstein'ın veya
Eflatun'un ne demiş olduklarının benim için ne kadar önemli olduğunu
düşünüyorum. Birkaç sene önceden bahsediyorum; Wittgenstein şöyle demiş,
Russell böyle demiş günlerini; “o dediğin isimleri ben de biliyorum, ben
de okudum, bik bik bik bik” günlerini…

Şimdilerde *zevk* aldığım konular çok daha teknik ve -adı eskisi kadar
zihnimde gezinmeyen- Heidegger'in öğrettiği akıllar çok da umurumda
değil; felsefecilerin teknisyenleri, din adamlarının felsefecileri;
bilim adamlarının din adamlarını; işletmecilerin bilim adamlarını ve
teknisyenlerin işletmecileri küçümsediği bir dünyada yaşıyoruz ve
doğrusu kimin egosunu başkalarının değerini tartışarak büyüttüğü pek
derdim değil.

Önceden bir acelem vardı, dünyaya bir defa geliyoruz ya, bu gelişimizin
temelini hakikatin ne olduğunu anlamak için harcamalıydık; kesin
buralarda bir yerlere koymuşlardı hakikat denen nesneyi ve yeterince
dikkatli bakar ve araştırırsam, ben de onu keşfedenlerden biri
olabilirdim…

Velakin, tabii ki, işler yolunda gitmedi. Bunda birilerinin ne dediğine
bakıp, onlarla aynı takımda olmaktan heyecan duyup *söylenen hakikat*i
benimseyemeyişimin katkısı büyüktür; ancak işin en başında *dini
bilgi*den hakikat namına feragat etmemin sebebi de zaten bana söyleneni
kabul etmeyi reddedişimdi. Birinin “Allah şöyle şöyledir” demesiyle,
başka birinin “fenomenler dünyası böyle böyledir” demesi arasında bir
fark göremedim; birincisinin modası geçmiş olabilir ancak ikincisinin de
insanı daha çok bilgilendirdiği konusunda büyük şüphelerim var.

Zeki insanlar yeterince müphem konuştuklarında aksi isbatlanamaz şeyler
söyleyebileceklerini bilirler. Dilin tabiatında zaten böyle bir
müphemlik vardır ama bunu lehine kullanabilmek normalin azıcık üstünde
bir zekaya ihtiyaç duyar, hakikatin ne olduğunu, neler yaptığını, nelere
kadir olduğunu, neye benzediğini, hangi halden hangi hale çevireceğini
anlatıp durabilirsiniz ve bunların gerçekte ne demek olduğunu kimse
anlamaz. Söylediklerinize inanıyor olmanız da aslında bir şeyi
değiştirmez; çünkü temelde sizi anlayacak insanların sizin gibi
tecrübelerden geçmiş olması gerekir ve kişi eğer hakikati bir şekilde
tecrübe etmişse zaten başkasını anlamaya ihtiyaç duymamalıdır.

Bu şu demek benim için: Misal eğer Kant'ın düşüncesi gerçekten hakikati
anlatıyorsa, insanın bu hakikati Kant yoluyla değil, başka bir yoldan
tecrübe etmiş olması gerekir. Yoksa zaten Kant'ın hakikatten mi
bahsettiğini, veya sadece laf ebeliği mi yaptığını keşfedemez ve bu
ikisini birbirinden ayıramayacaksa, insanın Kant'tan hakikatini
öğreneceğini sanması komik bir durumdur.

O sebepten (dil, din ve sair anlayışlarımda olduğu gibi) mesele benim
için bir tecrübe meselesine döndü. *Hakikati* (veya aradığım her neyse
onu, mutluluğu, zevki, ahlakı, hayatı, tanrıyı…) *nasıl tecrübe ederim?*
Soruyu bu şekilde sorduğumda, kitaplar ve içindeki kelimeler değerden
düştü ve günlük tecrübe -işe gidip gelme tecrübesi, bir yürüyüş yapma
tecrübesi, iki rekat namaz kılma tecrübesi, birkaç dakika Vipassana
tecrübesi, doktoradan atılma tecrübesi, günde 16 saat program yazma
tecrübesi, sevgilinin kollarında mest olmuş huzurun ve ondan
ayrılırkenki hüznün tecrübesi- değer kazandı. Herkesin yaşadığı hayatın
hakikate en az kimsenin yaşamadığı hayat kadar yakın olduğunu
*keşfettim.*

Farklı olmak, farkımı göstermek ve kendimi başkalarının isimleriyle
pazarlamak endişem kayboldu, insanların beni dinlemeleri artık derdim
olmaktan çıktı, olanın olması gerektiği gibi olduğuna ve birkaç saat
içinde ölsem de, yüz yıl daha yaşasam da elimdekinin pek değişmeyeceğine
kanaat ettim. Bir de muhtemelen farkettim ki: *Bilenler konuşmaz,
konuşanlar bilmez*miş…
