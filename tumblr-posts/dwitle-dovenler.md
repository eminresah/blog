---
title: Dwitle Dövenler
date: 2012-01-18
---

Bugün kendime verdiğim ameliyat iznini hoşça geçirmek için
[@eminresah](http://twitter.com/eminresah) twitter hesabının takip
algoritmasını gözden geçirdim. O hesabı okumuyorum. Oranın tek amacı bu
blogda yazılan yazıları duyurmak ve nadiren haiku yazıyorum. Bir adam
yaklaşık beşyüz kişiyi takip ediyorsa, ya başka işi gücü yoktur, ya da
zaten okumuyordur.

*Fikir üretimi* konusunda simetriye pek inanmadığım için milletin
follow/unfollow işini fazla ciddiye almasını da anlamıyorum. Hoşuna
gidiyorsa okursun, gitmiyorsa okumazsın, ben seni takip ediyorum diye
takip ediyorsan takip etmesen de olur.

Algoritmayı denemek için açıp sayfayı bakmak icap etti. Hrant Dink
davası ana akışta önemli bir yer tutuyordu, sayfaya şöyle bir bakıyorum,
yüz tweet daha gelmiş, onlara bakarken yüz tane daha… Neyse, normali bu
demek ki. Eline klavyeyi alan devleti protesto ediyor. Sanırsın
uzaylılar geldi mahkeme kurdu.

Neyse, işin o safhasından çok bu faaliyetin gereğinden fazla ciddiye
alınması tuhaf geliyor. Internet ilişkilerin hayli gevşek olduğu bir
mecra. Misalen bahsettiğim twitter hesabında beşyüz kişiye yakın takipçi
var ama bu yazıyı *görse bile* okuyacak insan sayısı herhalde bunun onda
birini geçmez. Şahsen bu yazıyı okutmak gibi entipüften bir işe kudreti
olmayan bir mecranın, devletin politikasını veya davanın akıbetini
değiştirmekte ne işe yarayacağını çok merak ediyorum.

Ucuz olanla zafer kazanılmaz. Var mı Internet mücahitlerinin arasında
mesela *Hrant için Adalet için* canını verecek, eline silah alacak,
kendini feda edebilecek? Onu bırakın, mesela bugün o kararı twitter'da
dolu dolu protesto edenlerden kaçı işini tehlike atar veya bir final
sınavına girmekten vazgeçer? Ondan sonra da *bir şeyler neden
değişmiyor?* diye ıkınıp dururlar.

Değişmez çünkü Twitter'da düzen değiştirilmez. Bin kişinin yapacağı
*protestoyu* ufak bir program kendi kendine yapar. Bir twitter hesabı
açmak en fazla beş dakika, protesto mesajı yazmak en fazla otuz saniye
ise, bin kişinin attığı onbin mesaj, toplamda 160 saat falan gibi, bir
kişinin bir aylık çalışma süresine tekabül eder. Bin farklı kişinin
attığı onbin mesaj.

Memleketimizin herhangi bir çalışanının bir ay işe gitmesi veya
gitmemesi tüm siyasi/kültürel/ekonomik hayatımızda ne kadar değişiklik
yapıyorsa, bin kişinin attığı onbin twitter şeysi de o kadar değişiklik
yapar.

Diyeceksiniz ki, efendim insanlar okuyor, tartışıyor, bilinçleniyor,
falan filan. Doğru, insanlar genelde işlerine geldiği gibi ama yine de
bir ölçüde bilinçleniyor ama bu bilinçlenmeleri Internet'e bağlı olduğu
sürece, Internet neyle çalışıyorsa, çalışması neye muhtaçsa, bilinçlenme
de onun lehine oluyor. Internet kullanan hiçkimse ondan vazgeçmek
istemez, işte tam da bu sebeple, Internet'i mümkün kılan tüm kurulu
düzenin (yani Birleşik Devletler'in başında olduğu dünya düzeninin)
zımnen destekçisidir. Amerika'ya veya Türkiye Cumhuriyeti'ne Internet
üzerinden sövebilirsiniz, ancak bunun için bile onlara muhtaçsanız,
sonuçta onların dediği olacak demektir.

Sesimi duyurmak için onların sağladığı mikrofona muhtaçsam, ki hepimiz
öyleyiz, istemedikleri zaman kesebileceklerse ve şu an serbestsem,
söylediklerimin pek de kıymet-i harbiyesi olmadığı için serbestim. Eğer
Internet gerçekten bir şeyleri değiştirebilecek olsaydı, zaten bu kadar
serbest olmazdı. Büyük çoğunluk için porno, bedava film ve müzikten
başka bir anlamı olmayan bir yer Internet, insanlar bunlar için
mızmızlanır ama daha hayati bir durum olduğunda hemen vazgeçebilirler.
İki saat elektriksiz kalan insanın düşündüğü şey Internet olur ama iki
gün elektriksiz kalırsanız, havanın ne kadar soğuk olduğunu
farkedersiniz.

O sebepten bu Internet işlerini ciddiye almıyorum. Gereğinden fazla
ciddiye alınması da beni bunaltıyor. *Burada söylediğiniz sözün kıymeti
yoktur.*

Internet saatleri çalan ve size sanki önemli bir şey söyleyecekmiş gibi
yapan bir canavardır, ona kananlar ömürlerini tüketir ve bir de bakar
saatler uçmuş ve geri verdiği hiçbir şey yokmuş.

