---
title: Kafirce ve Müslümanca
date: 2011-03-31
---

Hayatımın büyük kısmı bu kelimelerin tanımlarını arayarak geçti.
İnsanların basit *yaşayabildiği* ve basit ayrımların mümkün olduğu 7.
yüzyıl Arabistanının kavramlarını zamanımıza taşımanın güçlüğü bir yana,
tanımladığını zanneden insanların maksatlarındaki siyasilik, sonunda
meseleyi içinden çıkılmaz hale getirmiş. Tarih içinde Ali, Muaviye'ye,
Yezid, Hüseyin'e, Sultan Selim, Şah İsmail'e, Mutezile, Ehl-i Sünnet'e,
Ehl-i Sünnet Şia'ya, Modernistler Mutasavvıflara, belli bir mezhebi
takip etmeyenler edenlere, hasılı aklınıza gelebilecek her grup diğerine
*kafir* diyebilmiş.

İnsanın okudukça kafasının karıştığı alanlardan biri. Biraz önce bir
kitabını okuduğum İsmet Özel'in, sanki bunlar çok belirgin sınırlarmış
gibi konuşmasını, *her zaman haklı* üslubunu takdir ediyorum, ben de
bazen Özel kadar beceriyle olmasa da bu üslubu kullanıyorum, kimden
bahsettiğimiz çok belirliymiş, sanki birileri *ben kafirim* diyormuş
gibi, habire kafirlere sövüyoruz; ancak biliyoruz ki aslında Müslüman ve
Kafir şeklinde iki kutup yok, Türkiyedeki insanların çoğunu bu ikisinden
birine katiyetle dahi etmek, en azından benim gösterebileceğim bir
beceri değil.

Mamafih son zamanlarda kolaycı tanımlamaları tercih eder oldum. Gramatik
bir kategori olarak isimlerin *asla doğru olmadığını* kabul ettikten
sonra, üslubun gerektirdiği yerde kafire kafir demekten daha az imtina
ediyorum. Puta ihtiram göstermenin adını koymaktan daha az çekiniyorum,
derdi İslam olmayan, gerçekte inanmadığı halde *topluma aykırı düşmemek*
için bu konuları hüsnütabirle geçiştirenlerin adını koymakta daha az
zahmet çekiyorum. Bu memleketin güya %99.9'unun müslüman olduğuna inanan
zevatın, birine *kafir* derken kırk defa düşünmesini ise, *açıp da
kalbine mi baktın?* diyen peygamberin hassasiyetinden değil, İslam'ın
daha da silikleşmesi, görünmez olması yolundaki ihtimamlarından
kaynaklandığını düşünüyorum. Biri *İslam'da homoseksüel evliliği olur
mu?* diye sorunca, *öyle evlenen de, ona caiz diyen de, o nikahı kıyan
da nazarımda kafirdir* demekte, bu sebeple pek tereddüt göstermiyorum.

*Kafir* olmanınsa, İslam hakkındaki konuşmasında onu ciddiye almamam
dışında bir sonucu yok. Nihayetinde onlar da beni veya benim gibi
düşünenleri ciddiye almıyorlar, *ödeşmiş oluyoruz.*

Mürted olan için getirilmiş katil hükmünü, aynen Halife Ömer'in
hırsızlık cezasını tatil etmesindeki hikmetle tatil etmek en doğrusu
geliyor; çünkü zamanımız İslam'ın *trendy* olduğu bir zaman değil ve
insanların müslümanların hallerine, gidişlerine, sözlerine,
medeniyetlerine bakıp, *bunlar müslümansa, ben değilim* demesi gayet
mümkün ve makul. İnsanlara doğru bilgiyi, doğru örneklerle
ulaştıramıyorsanız, onları yanlış yapmalarından dolayı
cezalandıramazsınız, aynen ekmek ulaştıramadığınız insanı hırsızlıktan
dolayı cezalandıramayacağınız gibi.

Bir de müslümanların şu zamandaki asıl meselesi, ferd ferd birilerinin
dinden çıkması değil, hakikatte bu hiç de umursanmayacak bir şey,
müslümanların cemaat olarak sayılarında bir tehlike yok, ancak bu
cemaatin içine herkesi dahil etmenin getirdiği bir kimlik bunalımı
hissedilir halde. İslam'la işi olmayan, onu sevmeyen, tahkir eden insanı
zorla müslüman göstermeye çalışmanın, ne İslam'a, ne o insanlara faydası
var. Bugün *müslüman namaz kılar* diyemez hale gelmemiz, *namaz kılmayan
kafirdir* demenin getireceği kavgadan daha muhtemel. İslami kimliğin ölü
dallarının budanmaya ihtiyacı var, bu da en azından *ben bu dini bihoş
buluyorum, kafanızı yere koyup kıçınızı kaldırınca Tanrıya yaklaşmış mı
oluyorsunuz* diyen insanı hala müslüman kabul etmeye çalışmamaktan
geçiyor.

Şahsi derdim, tekrar edeyim, insanları ne olduğu üzerinde ittifak etmesi
zor isimlerle tasnif etmek değil, Allah ve Resulü tarafından verilmiş
emanetin taşınması. Bu emanet, doğrusu yanlışı belli bir kimlik ve onu
sadece lafta tekrar edip ezberleyerek değil, *yaşayarak aktarmak*
gerekiyor. Modern hayatın içinde silik, renklerden bir renk halinde
taşınması mümkün değil.

Bu sebeple kafir ve müslüman tanımlamalarını *fiiller* vasıtasıyla
yapmanın tek mümkün yol olduğunu düşünüyorum, bu da *kafirce* ve
*müslümanca* fiillerin ne olduğunu büyük ölçüde bildiğimiz gerçeğine
dayanıyor. Bir insanın gerçeği bildiği halde inkar etmesi, *kafirce* bir
fiilken, hoşuna gitmese ve dünyevi menfaatine aykırı olsa da gerçeği
olduğu gibi aktarması *müslümanca* bir fiil. Fiilleri tasnif etmesi,
insanları tasnif etmekten daha kolay, çünkü fiilleri soyutlamak ve bize
verilen misallere göre bir karar vermek mümkün.

Buna göre namaz kılmanın, zekat vermenin, oruç tutmanın, hakkı
söylemenin, menfaat uğruna haktan vazgeçmemenin, canı ve malıyla cihad
etmenin, yoksulu doyurmanın, yetimi korumanın yolda kalmışa yardım
etmenin, yalnız Allah'a kulluk edip, yalnız ondan yardım dilemenin
müslümanca fiiller olduğunu söyleyebiliriz; kendi yaptığı putlara
tapmanın, hakkı örtmenin, doğruyu gördüğü halde inkar etmenin, kibrin,
insan öldürmenin, hayvanlara eziyet etmenin, zinanın, yalancılığın
kafirce işler olduğunu söylemek de zor değildir.

Buradan sonra atacağımız adım, evet, biraz tartışmalı bir adım:
Diyeceğiz ki kişi *müslümanca fiilleri yaparken müslüman, kafirce
fiilleri yaparken kafirdir.* Bunu söylemeye gerçekte gerek yok, çünkü
asıl ihtiyacımız olan Allah adına insanları tasnif etmek değil, birisi
gelip *zina ettim* dediğinde *tövbe et ve bir daha yapma* diyebilmek;
yoksa itikadi olarak, mesela adam öldüren ve tövbe etmeden ölen bir
insanın ne olduğu bizi çok ilgilendirmiyor, bunu *bilmiyoruz.*
(Bildiğini iddia eden de gerçekte sadece tahmin yürütüyor.) Derdimiz
yaşayan insanlara *yaptığın doğrudur* veya *yanlıştır* diyebilmek,
yoksa, Hz. Musa'nın Firavun'a dediği, *bizden öncekilerin hükmü Allah
katındadır.*

Bu söylediklerime bütün fiillerin bu kadar net ayrılmadığını
hatırlatarak karşı çıkacaklar olacaktır. Mesela diyecektir ki, *falanca
ayette izin verildiğine göre karısını döven müslümanca bir fiil mi
işlemektedir?*

Oradaki ayeti gördüğü halde, kafirce bir fiille hakkı inkar edecek
değiliz, evet, böyle bir izin vardır. Bu mesele de o kadar müşküldür ki,
o ayet hakkında bizzat Hz. Peygamber'in *ben bir şey murad ettim, Allah
başka bir şey indirdi* hadisi de vardır.

Evvelen birisi çıkıp kategorik olarak *ben böyle kadını dövdüren dini
istemem* derse işte yukardan beri yazıp durduğumuz üzere, kendini
müslüman olarak tanımlamaktan vazgeçer. Saniyen bir erkek karısını
dövdüğünde bunun *müslümanca* mı, *kafirce* mi olduğuna karar vermenin
kategorik olarak mümkün olmadığını söyleriz. Eğer adam o gün işi ters
gittiği, kahvede okey oynarken kaybettiği için karısını dövmüşse, bu
kafirce bir fiildir; evlenip de hapsolduğunu düşündüğünden yapamadığı
hovardalığın hıncını karısından almak için dövüyorsa bu kafirce bir
fiildir; ancak (örnek arayıp da bulamadığım) bazı durumlarda kadının
dövülmesi daha büyük sıkıntıları engelleyebilir; böyle durumlar için
verilmiş ruhsat vardır ve o durumlarda, kadının dövülmesi (zormuş bunu
yazmak gerçekten) müslümanca bir fiildir. Bununla beraber eşine sevgi,
şefkat ve anlayış göstermek de, ihtiyaçlarını gözetmek de, onu olduğu
gibi kabul etmek de müslümanca fiillerdir ve bunlar istisnai hallerdeki
bir ruhsata nisbetle, kaidenin kendisini oluşturur.

Karar verilmesi zor durumlarda, sebeplere, sonuçlara, maksadın ne
olduğuna, amelin niyetine bakılır da karar verilir ve bir fiilin bu
ikisinden hangisine girdiğini kişi aslında kendisi de bilir, mesele de
bundan ibarettir.

Üçüncü bir tekrarla uzun yazıya son vereyim: Derdim insanları değil,
fiilleri tasnif ve meselem *doğru davranış nedir?* sorusunun cevabı.
Allah'ın indirdiğine güveni olan insanın, kafirlerin hallerini,
güçlerini veya akıbetlerini dert etmesi anlamlı değil, önemli olan kendi
fiillerimizi, onların fiillerinden ayırmak, böyle olduğu müddetçe,
zulümatı nurdan ayıran Allah'ın bizi de o nurla beraber haşretmesini
ümit ederiz.

