---
title: Çömel
date: 2011-05-28
---

*Sen* dedi bana, *güzel bir deli olurdun.*

Düşünmeden elimi çektim omzundan.

*Sen kendini arıyorsun, ama gözün kapalı arıyorsun, sanki nerede ne
aradığını bilir gibi.*

*Bulmak için bilmek lazım ama kendini bilen zaten kendini aramaz. Sen de
kendini arıyormuş gibi yapıyorsun.*

Sınırlarım var tabi, kendimi parmaklıkların gerisinde arıyorum, güvenli
trabzanlara tutunuyorum, en fazla, girdiğim en kötü *bunalım* (veya
*bulanım*) o parmaklıkların yanına diz çökmek.

*Etrafını süz, kendini göreceksin.*

Bu yanlış. İnsan kendini bilmeden etrafını da bilemez. Göz olmadan nasıl
ışıktan haberdar olur insan?

*Göz kendini nasıl görür?*

Demek sen de ötekiler kadar arsızsın kalplerin mahremini dinlemeye,
gönlünden çok dilin çalışıyor.

Bakışlarımı yere eğdim, ayakkabımın bağı çözülmüştü, önüne çömelip
bağlamak istedim, sanırım kendisine eğildiğimi düşünüp beni tuttu.

*Hayır, hayır, buna gerek yok.*

Bir gülme tuttu. *Mütevazı* üstad tüm hikmeti unuttu.

