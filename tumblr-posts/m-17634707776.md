---
title: Vahiy
date: 2012-02-15
---

Vahye iman, bir yaratıcıya imandan daha zor, daha çetrefil ve daha
önemli.

Daha önemli, çünkü vahiy olmadan bir yaratıcıya inanmanın pek bir
esprisi yok. *Kainatı yarattı ve tatile çıktı* denen bir tanrının, bizim
işlerimiz açısından var olmayan bir tanrıdan farkı ne?

Peki vahyin varlığını, hani her yerde okuduğumuz cinsten *tanrının
varlığı* cinsinden isbat edebilecek birileri var mı? Müslümanlar
açısından tek kaynak kendine bu konuda referans veren bir kitap ve yine
kendine o kitabı insanlara gönderme konusunda referans veren bir
peygamber.

Bu ikisi de alıştığımız anlamda bir isbat anlamına gelmez. Kitaba bakıp,
dediklerinin doğru olduğunu, peygamberin hayatına bakıp *peygamber gibi*
olduğunu düşünebiliriz, ancak bunlar günümüzün modası bilimsel isbatı
yapmaya yetmez. Diğer bütün insanlar gibi, peygambere de *neden o
peygamber oldu?* diyebilirsiniz, *başka kimse yok muydu?* ve Kitap da
*içinde öyle her şeyin yazılı olduğu bir kitap* veya *bütün meselelerin
çözümü olan* bir kitap gibi durmaz. Daha önce ve daha sonra
yazılmışlardan ayrı bir üslubu olmasına rağmen bu da *kendi başına* bir
isbat sebebi sayılmaz.

Şahsen benim imanıma sebep olan, o kitap gibi bir kitap yazmaya
çalışmamdı. *İnne* edatını gördüğü her ayete *muhakkak ki* diye
başlayıp, Türkçe'deki bu tuhaf Kur'an algısını oluşturan mealler gibi
değil, aslı gibi bir kitap. Türkçe bir kutsal kitap.

Bunun *yazılabilir* olduğunu söyleyen, *daha iyisinin yazılmış olduğunu*
söyleyenlere de rastladım. *Efendim, işte Ulysses var, Karamazov
Kardeşler var, Shakespeare var* falan. Eh, bu saydıklarınızı da
okuyorum, başkalarını da, sonra bir de Kur'an okuyorum; Kur'an'ın
anlattıkları yaşı itibariyle benden çok daha uzak olduğu halde, bazı
yerlerde doğrudan bana konuşuyormuş gibi geliyor. E, hatta hatırlıyorum,
*ihsanın karşılığı ihsandan başka bir şey midir? O halde rabbinize karşı
nasıl yalancılar oluyorsunuz?* dediğinde ah edip *döndüğümü*.

Vahyin günün moda şekliyle *bilimsel* bir isbatı yok. Aynı şekilde
peygamberliğin de isbatını yapmamız mümkün değil. Peygamberin
etrafındaki insanların onu doğru anlayıp, doğru tahlil edip, doğru
aktardığına güvenmemiz gerekiyor. Bunun dışında, yine bir isbat
sayılmayacak yukardaki gibi tecrübeler var. Onların da bir kıymeti yok,
neticede *subjektif* bir anlayış.

Ha belki de, zaten vahyin ve onu indirenin derdi objektif bir vahiy
değildir, belki peygamberini, yeryüzünün tek bir kişiyle başlayan tek
medeniyetini kurdurmak için göndermiştir, belki de *kutsal kitap*
kavramımız sakattır, *korunanlar için bir yol gösterici* olan kitabın,
tüm dertlerimize deva olmasını talep etmek, mesela suyun neden yokuş
yukarı akmadığını sormak gibidir. Kitap suya doğru yürümeye teşvik eder,
onu getirip ağzınıza boşaltmaz.

*Neden varız?* sorusuna başka şekillerde de cevap veremeyen insanın bunu
Kitaba sorduğunda aldığı *bana kulluk etsinler diye* cevabını
beğenmediği belli. *Bu kadar basit olamaz* deyip, *peygamber ola ola o
mu oldu* ile başlayan, Kitabın *hatalarını* sayıp döken diskurlarla
devam eden, ancak toplamda daha iyisine değil, kremalı da olsa daha
ekşisine varan düşünceler. Kur'an veya peygamberi elemekte kullandığı
teknikleri kendi hayatında uygulayan insanın yapacağı en dürüstçe şey
-eğer bizzat kendi vahiy almıyorsa- intihar gibi gelmiştir bana hep.
Bunlara inanmayanın nezdinde inanacak daha kapsamlı bir *kitabı* olması
beklenir.

Belki de vahyin en büyük manası şudur: İnsanın Allah'a muhatap
olabileceğini, sonu görünmeyen kainatın içinde ve sayısını bilmediği
insanlar arasında yalnız olmadığını hatırlatmak. Bunu dilden dile,
gönülden gönüle aktarmak. İnsana *hayatın ne kadar küçük olursa olsun,
karşıma geldiğinde alemlerin rabbiyle muhatapsın* demek. *Kötülükleri
terket ve sana daha iyisini vereyim* vaadinde bulunmak. Hiçbir insanın
başkasına veremeyeceği sözleri verebilmek. Hiçbir insanla tutuşulmayacak
tam bir dürüstlük aktine varmak.

Arada bir eski alışkanlıklarım depreşip, *Rakamlı Kitap'ın ağır
yükündense, kendime şöyle ince, basit ve savunması kolay bir kitap
yazsam, mesela *Tractatus* gibi olsa ama onun konuşmadığı yerlerde de
konuşsa* diyorum. İlk cümleyi yazdıktan sonra bakıyorum ki yine olmamış.
Akabinde *peygamber kendi yazmışsa da iyi yazmış* diyorum, ezan
okunuyor, *bak diyorum, kendim kitap yazıp onunla karşına gelecektim ama
yine beceremedim*; *Hamd alemlerin rabbi olan Allah'a olsun* ile
başlıyorum; *Hamd* neydi, *neden alemlerin rabbi, nerede o alemler?*
derken, *bizleri doğru yola ilet* ayetine varıyorum ve aklıma Allah'ın
isteyen kullarını doğru yola ilettiği geliyor.
