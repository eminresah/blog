---
title: Akan Resimler 4
date: 2011-10-06
---

Biz tuhaf bir aileyiz. Karım biraz önce Türk ailesinin çöküşünü ele alan
ve bunun gayet normal olduğunu savunan bir yazı yazdı. Ben de yorum
yazmak istedim ama *haklısın karıcığım* demekten fazlasını yapamadım.
(İçimden dedim.) Şahsen bulunduğum en normal aile halihazırdaki ailem
olduğu ve bunun da görüldüğü kadarıyla pek normal olmadığı için bu
konuda yorum yapamıyorum. Türk ailesi nasıl bir şey, ahkam kesecek kadar
bilemiyorum.

Yazının burasında Jobs'ın öldüğü haberi geldi.

Tanımadığım insanlara ne sevgi, ne aşk, ne nefret, ne üzüntü
hissediyorum. Jobs da öyle biri. Kimseye delicesine, kul köle olacak
kadar hayran olmadım. Eğer hayata ve insanlara böyle bakabilseydim,
eminim daha çok anlaşabileceğim birileri olurdu. İnsan için, bulunduğu
şartların kendi iradesinden daha önemli olduğunu, hayatın bu şartların
yönlendirmesiyle oluştuğunu, ve yine insanların çok kahramanlık
gösterseler bile o kadar da hayran olunacak kadar olmadığını öğrendim.

Kötü bir virüs, *Allah'tan başkasına secde etmeyeceksin* insanı diğer
insanlara secdeden uzak tutan bir virüs; yeryüzünde insandan kaynaklanan
her büyüklüğün ve küçüklüğün kaynağını Allah diye isimlendirince,
kimseye, ne Jobs'a, ne diğer büyüklere hayran olamayız. Takdir ederiz,
örnek alırız, öğreniriz ama insan ötesi derin hayranlık mevcut değildir.
