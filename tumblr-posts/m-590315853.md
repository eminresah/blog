---
title: Yakaza
date: 2010-05-11
---

Bir hafta önce yirmi kişiyle aynı odada, kimi öksürür, kimi horlar, kimi
de bunları duymamaya çalışırken; gözümü açtığımda öksürenlere,
kapadığımda horlayanlara intisap ettiğim bir gece yaşıyordum…

Velakin gözlerimi kapadığımda ne gördüğüm, ne duyduğum o odayla
ilgiliydi. Birbirini kovalayan şekiller, uyku ile uyanıklık arası bir
denizin dalgaları ve eski günlere dair derin huşu ve zevk hali.
Hastayım, öksürük ciğerimi sökecek sanıyorum velakin öyle bir geceyi
uzun zamandır tatmamıştım.

Yakaza dediklerini biliyorum, bu berzah zamanın mekandan ayrıldığı,
resimlerin ilmek ilmek olduğu bir sahil, varlığın yokluğa, hayalin
gerçeğe galip geldiğini keşfetme tecrübesi; algısız idrak, vehimsiz iman
ve renk renk, cisim cisim damlayan kelimeler… Benim için ilk değil ancak
eski bir dostu karşılamak gibi güzel.

İnsanın yediği yemeğin sadece tadını hatırlaması gibi ben de o geceyle
alakalı sadece lezzetleri hatırlıyorum. Pek uzun olmayan bir zaman
diliminde ne yaşadım, ne gördüm, ne duydum ve kimleri dinledim
bilmiyorum velakin ertesi sabaha öksürürken içimi bürüyen endişe
kaybolmuş ve -insanlara nisbetle zaten pek taşımadığım- o hapsolmuşluk
hissi kendini sakin bir emniyete bırakmıştı.

