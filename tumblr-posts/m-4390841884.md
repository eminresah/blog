---
title: İhtiyaç
date: 2011-04-06
---

*İhtiyacından fazlasını bulundurman haram* sözü, *doyduktan sonra yemek
haram* gibi; ihtiyacının ne olduğunu ve doymanın ne demek olduğunu kişi
ancak kendisi biliyor.

Uç örneklere bakıp neyin ihtiyaç *olmadığını* söylemek kolay, düşününce
bundan bile pek emin değilim ama kişinin şahsına ait bir uçağı olması
pek de ihtiyaç gibi durmuyor, ama ikinci bir ev, ikinci bir araba her
durumda ihtiyaçtan fazlası mıdır, orası benim için muamma.

İnsanın kaç ayakkabısı ihtiyaca girer mesela? Benim iki ayakkabım var,
yenisini alınca eskisini birine veriyorum; eşimin otuz ayakkabısı var,
yenisini alınca eskilerinin de zaman zaman gerektiğini anlatıyor.

Son bir yılda hayatımı basitleştirmek için elimden geleni yaptım, şehir
içine taşındık, arabamızı sattık, daha az eşya gereken bir evde
yaşıyoruz, işim gereği kıyafet almak zorunda değilim, işimi de bu yazıyı
yazdığım gibi atlet giyerek yapıyorum, (kamyoncuyum diyelim, mesela)
onun da pek değişik modeli yok. Ancak dışardan bakıldığında gereksiz
kitap, gereksiz bilgisayar, gereksiz telefon, gereksiz ıvır zıvır dolu
bir hayatım olabilir. Kaç bilgisayardan fazlası gereksizdir, mesela?
Bir, iki, üç? Evde beş, masamda iki tane var. Kaç Internet
bağlantısından fazlası gereksizdir? Şu an üç ayrı şekilde
bağlanabiliyorum. Kitaplar gerekli mi, gereksiz mi? Fotoğraf makinesi?
100 liralık olursa gerekli, 1000 liralık olursa gereksiz mi? Kim
belirleyecek bu limitleri? Hangileri ihtiyaç, hangileri değil?

İhtiyaçlar üzerinde slogan üretmek insanları kolay ikna etmenin
yollarından biri. Herkes *ihtiyacından fazla* harcamanın israf olduğunu
kabul eder. Bunda büyük bir meziyet yok, düşünmek için dahi olmaya da
gerek yok. Mesele insanın ihtiyacını *kimin* belirleyeceği. Ben eşimin
ihtiyacını belirleyeceksem, onun iki ayakkabıdan fazlasına ihtiyacı yok,
o benimkini belirleyecekse, bir bilgisayardan fazlasına ihtiyacım yok…
Hepimizin ihtiyacını bizi tanımayan insanlar belirleyecekse, öyle
*adaleti* almasak daha iyi olur sanırım.

İhtiyaç, insanlara yardım etmeyi düşünürken güzel bir kavram. Bir
insanın neye ihtiyacı *olduğunu* düşünüp, bunu ona verirken faydalı bir
kavram ancak neye ihtiyacı *olmadığını* düşünürken, pek de yardımcı
olmuyor. O sebeple *ihtiyaç* kavramını sınırlamaya çalışan ekonomik
düşüncelerin, ödevlerini iyi yapmamış olduğunu düşünüyorum. Ulaşmaya
çalıştıkları hedeflerin başka yolları var. Onları aramak yerine
insanların keyfine musallat olmaya çalışmak daha kolay olabilir, ama
*keyifsizler* dışında kimse keyfine musallat olunmasını istemediğinden,
o ekonomik faraziyeler, *farazi farazi*, fikirleri o faraziyelerden
ötesine gitmeyenler de *parazit parazit* ömürlerini tüketiyor.

