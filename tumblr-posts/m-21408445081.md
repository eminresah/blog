---
title: Blogla ilgili açıklama
date: 2012-04-20
---

Son yazıdan beri yaklaşık 45-50 gün geçmiş olmalı. Bu zaman zarfında
blogla ve benimle ilgili bazı değişiklikler oldu. 12 Mart'ta benim için
anne yakınlığında olan annanemi kaybettim ve bir süre yazmak istemedi
canım. Hala da pek istekli değilim. Blog'un bulunduğu hosting'i başka
bir yere taşıdım. Bir de blog'un aynı anda birkaç yerde birden
yayınlanmasını sağlayan `posterous.com` twitter tarafından alındı ve
büyük ihtimalle kapanacak.

Buradaki yazıları uzun zaman ayırarak üretemiyorum. Epostayla
gönderiliyor ve yazı yazmak için bir web arabirimi kullanmak niyetinde
değilim. Ancak bu büyük ölçüde WordPress gibi blog yazılımlarının da
benim için anlamını kaybetmesine sebep oluyor. Önüme çıkmadıkları
sürece, yani ben epostayla yazar ve siz de web'de tumblr, blogger,
posterous veya blog.eminresah.com adresinde okurken bir şikayetim yoktu.
Ancak yazıları sonradan toparlamasının zor olduğunu, ufak bir hata
olduğunda düzeltmenin uzun sürdüğünü ve bu sebeple de imla hatalarını
genelde düzeltmediğimi farkettim. Gereksiz yazıları silmek ve temizlik
bile gereğinden fazla uğraştırıcı.

Blog formatı sıktı. Belki tüm bu zerzevatın *batmaya* başlamasının
sebebi de budur. `EminResah.com` ileri derecede sayfa tasarımı
gerektiren veya fotoğraf, video, müzik gibi şeylerin yayınlandığı bir
yer değil. İçerikle okur arasına girmesin diye özellikle basit tutulmuş
bir site. Yedi senelik *blogculuğun* beni getirdiği konum da, blog'la
ilgili olduğu düşünülen hemen bütün avadanlıkların, yorumdu, linkti,
layktı, pingback'ti ve sair şeylerin aslında yazmayı zorlaştırıcı ve
asıl yapmak istediğimden başka bir şeyler olduğu. Ben bu yazıları
*sosyalleşmek* amacıyla yazmıyorum. Başlarda böyle bir amacım vardı,
ancak artık yazının kendisi, insanların ne düşündüğünden, ne
anladığından, ne söylediğinden daha önemli.

Bütün bu değerlendirmelerden sonra, siteyi, sadece
<http://eminresah.com> üzerinden yayınlanan basit sayfalar haline
getirmenin daha doğru olduğuna kanaat ettim. Son yazılar için indeks,
bir RSS beslemesi ve gözden geçirilmiş yazıları da PDF ve epub gibi
formatlarda yayınlamak en doğrusu görünüyor. *Mümkün olursa* tumblr ve
blog.eminresah.com'un RSS beslemesi yine çalışmaya devam edecek ama
bunun için birkaç script daha yazmam gerek. blog.eminresah.com'un web
arabirimini oluşturan WordPress kurulumunu ise kaldırmayı planlıyorum.

Kısacası RSS (ve ona bağlı tumblr) devam edecek, WordPress kalkacak,
eski yazılar PDF'lerde toplanacak. Bunların hepsini düzenleyen ufak
programlar yazmam gerek.

Bunlar kısıtlı zamanımı azar azar ayırdığım için uzun sürebilecek
ayarlamalar. Yeniden yazmaya başladım ama bir iki ay daha buralarda yazı
göremezseniz merak etmeyin.
