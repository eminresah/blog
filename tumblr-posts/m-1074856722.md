---
title: Yukarı
date: 2010-09-06
---

Yukarıların yukarısından ses var, ses ver kendinden geçmiş kütüğe, bizi
bağlasın karanlık mezarların başına, ağlayalım, zırlayalım, geçmişe
beraber; şiir olsun diye yazdıklarımızı silelim, yırtalım ucuzluktan
aldığımız sevgileri.

Merhum, sizi de severdi…

Muradımız kendimizi ıskalamaktır her zaman ve her zaman başarılı oluruz
bunda, küçük nefsimizi büyük nefeslerle şişirmekle meşgul olduğumuz
için. Beynimize süzülen gölgeleri bile tanrılar sayıp, secde etmediğimiz
kaldı. Dünya dönüyor; şekil olsun diye olacak, bir yandan bizi de
üstünde taşıyor, nasıl kudreti yetiyor hayret.

Merhum diyorum, sizinle çok iyi dost idi.

Hayır, hayır; ittifak ettik biz kışla, ne zaman kar düşmeye başlar,
çekip gideceğiz karanlığa, daha yukarıya, sonra daha yukarıya ve bir gün
Viking tanrılarının çekiçlerini tutmak bize de nasip olacak.

Merhum, evet, o da anlamazdı bunları, velakin sevmeye engel değil
*anlayışsızlık*.

