---
title: Çatışma
date: 2011-08-23
---

Eski ateşi yok ama modern beyaz Türkler ve dindar yeşil Türkler
arasındaki çatışma devam ediyor.

Ateşi yok, çünkü beyazlar yoruldu ve yeşillerin pek de umurunda değil.
Geçen seçim öncesini hatırlıyorum, twitter'dan takip ettiğim on kişiden
sekizi iktidar partisine doğrudan veya dolaylı sövüyordu, ama neticede
aldığı oy oranından sonra yılgınlık başgöstermiş olabilir. Ben olsam
çoktan bırakmış, kendimi çiçeğe böceğe vurmuştum.

Beyazların anlamadığı, yeşillerin pek de tartışma heveslisi olmadıkları,
daha doğrusu tartışmanın *lafla* değil, çalışmayla olanının bir fark
yarattığını keşfetmeleri. Beyazlar bunu unutmuş görünüyor, ancak
muhaverenin hiçbir vakit pek de önemli bir *güç edinme* aracı olmadığını
biliyoruz. Ne istiyor beyazlar? Mantıklı mantıklı konuşsunlar, yeşiller
hayata onlar gibi baksın, sonunda herkes ağarsın… [Havuz kenarında
başörtülü
oturan](http://friendfeed.com/grizabella/fc8a533b/havuzda-karsimda-pardesulu-ve-basortulu-bir)
kalmasın, üniversiteye dinciler girmesin, camiler süs mekanı, oruçsuz
Mart'a sabitlenmiş Ramazan *toplumsal yardımlaşma ayı* olsun, dini
mümkün olduğunca kurulu düzeni desteklemek için kullanalım, mantıklı
olan kısımları kalsın, mantıksız kısımlarını kaldırıverelim…

Ne o öyle, antik arap adetlerine mi kaldık?

Böyle olmuyor ama, hayat böyle değil. Adama *Allah rızası için* verilen
ekmek, tanrının olmadığına dair bütün Ateist delillerden daha ikna edici
oluyor. Beyaz yardım yaptığı zaman bunu *kendisi ve toplumu için*
yapıyor ve nasıl oluyorsa kendine de, toplumuna da yaramıyor, yeşil
yardım yaptığı zaman bunu *Allah için* yapıyor ve kendine de, toplumuna
da yarıyor.

Bir tarafta *müellefetül kulub* adıyla yeni müslüman olmuşa maddi
yardımı kurumlaştırmış bir dinden bahsediyoruz, diğer tarafta bildiği,
gördüğü, öğrendiği her şey kibrine gaz veren bir anlayıştan. Belki
bundandır. Veya *ortak Tanrı* insanların arasındaki ilişkileri
belirlemede diğer tüm cihazlardan daha etkilidir… Bilemiyorum.

Yeşillerin sıkıcı insanlar oldukları muhakkak ama bundan şikayetçi
değillerdir belki? Veya o mesture kadın başka erkeklerin bulunduğu
ortamda soyunmaktansa, kendine ayrı havuz talep etmeyi ve bunun için
beklemeyi daha uygun görüyordur? Üniversiteye giden dince kainatla
ilgili okuduğu ve öğrendiğinin, Kitabında yazanla çelişmediğini, bilakis
desteklediğini düşünüyordur? Camiye vitray seyretmeye değil namaz
kılmaya giden adam cemaat olmanın tek başına olmaktan daha güzel ve
etkili olduğuna vakıftır? Oruç tutmanın getirdiği tüm sıkıntılara
sabretmenin dünyevi ve uhrevi bir ecri olduğuna inanıyordur ve her sene
değişik vakitte gelen Ramazan'ın hayatın zorluğu ve kolaylığını temsil
ettiğini düşünüyordur? İnsanların aynı Rabbin kulu olduğu bir düzenin
birbirlerinin kulu olduğu bir düzenden daha sağlam ve adaletli olduğuna
inanmıştır? İnsanın hayatının pek azının mantıkla idare edildiğini,
mantığı hayatının tek mihrakı yapmanın mümkün olmadığını, bir yerde
hepimizin bir şeylere iman ettiğini ve hikmetin ezelden beri yaşamakta
olan bir hakikate iman etmekte olduğunu keşfetmiştir? Onu öyle
görüyorsundur belki ama müslüman belki sadece kendinden ibaret
görmüyordur hayatı, ailesi, çevresi, ümmeti ve tarihiyle bir bütündür
belki?

Bir insanın ufak menfaatinden nasıl olup da vazgeçebildiğini, neden
güneşin altında efil efil serinlemek varken, büründüğünü anlayamazlar…
Ahlak dediğimiz kuralların benzer içerikte bir vazgeçme içerdiğini de
anlayamazlar. Dertleri *bir defa geldikleri* hayattan mümkün olduğunca
*zengin* ayrılmaktır, velakin bu onları derece derece fakirleştirir.
Sonunda elde ettikleri yalnız ve kekre bir son ve vazgeçmek zorunda
kaldıkları zevklerin acı hatırasıdır.

Yeşilse vazgeçtiği her şeyin bir karşılığı olduğuna inanarak yaşar,
hatıraları geçmişe değil, geleceğe dönüktür. Sona doğru değil,
başlangıca doğru yaşar; onun hayatı henüz başlamamıştır.

