---
title: Kör Kahin
date: 2011-04-19
---

Kör bir kahinim, önümü göremezken yılların izini süren, eliyle göğü
yokladığında yıldızları silen, ama nemden, rüzgardan *hakikat* deren.

Ayağımı çarptığım taşın sesinden buluyorum su nerede, kaç metre dibinde
yerin, başımı çarptığım ağaç anlatıyor bu bahar yemişler ne tatlı
olacak, elim boşlukta sevgilimi ararken anlıyorum ölümü, para
şıngırtısından anlıyorum kıymetini.

Dün nişanlı bir kız bana haber sordu evliliğinden, *sen güzel olursan
güzel olacak, güzel güzel çocukların olacak* dedim.

Bir işsiz bana iş sordu, ona sokağı süpürmesini söyledim, akşama
sevinerek para bulduğunu söylemeye geldi.

Bir ekmekçi alacağına karşılık aldığı evine kiracı sordu, bir borçluya
vermelisin dedim.

Akşamın bülbülü Ayyaş gözlerime şarap damlattı, kafasını temizleyen
gözümü de açarmış. Göz kapalı, gönül sarhoş, iki damla şarap ve göz
sarhoş, gönül kapalı.

Alnım toprağa deyince şarap gözümden aktı, ne güzel koku, ne yumuşak
topraktı.

Kahindim, bilemedim, kainat gözaçıkların değilmiş, ne yemişin tadı, ne
suyun izi… Varsa yoksa işsizin çirkinliği ve ekmekçinin zenginliği.

