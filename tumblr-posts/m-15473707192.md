---
title: Haber
date: 2012-01-08
---

*Bir felsefeci için tüm haberler dedikodudan ibarettir ve onları yazan
ve okuyanlar çay partisindeki kocakarılar gibidir* demiş Henry.
Duygularıma tercüman olmuş.

Memleketimizin sürekli kriz halinin aptallaştırdığı çok insan var. Haber
bağımlısı. Günde iki doz krizum yutmayınca kendine gelip yaşadığını
anlamayan. Haber de yetmeyince *Sosyal Medya* denen gevezeliğe sardıran,
haberin iki sınıf altı dedikodulara bakan, oradan, *esfel-i muhaberat*
magazine dalan.

Bir de tepki falan veriyorlar. [Yanlış yazdım ama yakıştı] Başbabak
şöyle demiş, Kelkabak böyle yapmış, sosyal medya da bunlarla
çalkalanıyormuş. Hayatımızın orta yerindeki abullabut varlıkları
yetmezmiş gibi bir de borazancılarıyla uğraşıyoruz.

Şahsen yeni gazete bana fazlasıyla hamur, tazeliğinden hemen mideye
oturuveren bir şey gibi gelir hep, eski gazete severim ben, aylar geçsin
ve neyin önemli olduğu görülsün, hem de anlayalım, o zaman ne yazılmış,
şimdi ne olmuş ve biz buradan ne öğreniriz? Yeni gazeteden
öğrendiğinizden fazlasını eskisinden öğrenirsiniz, okumayı bilirseniz.

Oyh, ama haber meraklısı insanlar; aynı haberi döndür dolaştır oku,
dinle, seyret, ağzı gözü oynayan spikerlerden bir daha dinle, bir daha
dinle, ben herhangi bir filmi, üzerinde çalışılmış, emek verilmiş, dert
sahibi bir filmi bile ikinci defa seyredemiyorum; adam aynı haberi yirmi
defa seyrediyor.
