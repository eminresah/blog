========================
Elektronik Köle Ticareti
========================

:date: 2014-11-23 02:18:14 +0200

.. :Date:   12644

Facebook, Instagram'a 1 Milyar $ ödemesinden sonra, WhatsApp'a 16 Milyar
$ ödeyerek, 58 kişilik şirkete adam başına yaklaşık 250.000 $ ödemiş
oldu.

Diyorlar ki, işte, *bu kadar değerli mi?*. Hayır, tabii ki değil. O
kadar paraya alabileceğiniz şirketleri düşününce değil velakin alınan da
sadece şirket ve altyapısı değil.

/Kullanıcı./

Elektronik çağın köleleri, sen, ben, bizim oğlan, artık bu servislere
*bağımlı* olduğumuz için, birer *ürün* haline geldik. WhatsApp'a ödenen
para, iki telefondan bile aynı anda kullanmanın mümkün olmadığı dandik
mesajlaşma programına veya fazla yüklenince çöken altyapısına değil,
elektronik çağın yeni köleleri bizlere ödendi.

Bu trend muhtemelen devam edecek. Teorik olarak kölelik gibi değil,
isterseniz ayrılabiliyorsunuz, ancak hesabı kapatmak istemiyorsunuz
çünkü *herkes orada*. Kapatmak elinizden gelmediği için değil ama bunun
sosyal bedelini ödemeye gönlünüz elvermediği için kölesiniz.

Eski zamanın köleliği insanları hukuki yollarla bağlıyordu. Sonradan
şirketlere maddi yollarla bağladılar, teorik olarak işinizden istifa
hakkınız var ama parasız yaşamayı göze alırsanız. Şimdiki kölelik artık
sosyal olarak bağlamaya çalışıyor. Teorik olarak WhatsApp, Facebook veya
sair sosyal medyayı kullanmayabilirsiniz ama bir süre sonra kendinizi
pek yalnız hissetmeniz mümkün.

/Hem fotoğrafları da çok hızlı gönderiyor./

Acaba ne zaman, maddi veya sosyal zincirlerin de insanları
köleleştirdiğini ve bunları finansa tahvil etmenin hukuka aykırı
olduğunu söyleyebileceğiz? Acaba aklımızı makinalara tamamen emanet
etmeden o gün gelir mi? Yoksa bu yeni kölelik biçimlerinden gayet memnun
muyuz?
