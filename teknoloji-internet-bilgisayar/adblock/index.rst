=======
Adblock
=======

:date: 2014-11-23 02:18:14 +0200

.. :Author: Emin Reşah
.. :Date:   <>

*Sitelerdeki reklamları engellemek için Adblock kullanıyoruz ama caiz
midir şimdi hocam?*

Benimkilerde yok ama birçok site reklam yoluyla gelir elde etmeye
çalışıyor. Internet tarayıcılarında ise bu reklamları engelleyen Adblock
isimli çeşitli eklentiler mevcut.

Bu zamana kadar gördüğüm reklamlara tıkladığımı hatırlamıyorum. O
sebeple bu reklamların gözümün önünden gitmesiyle reklam verenlere bir
zarar verdiğimi sanmıyorum. Şu zamana kadar ihtiyacıma dair pek reklam
görmedim.

Bu *reklamkesen* eklentilerini kullanmak, o reklamların gösterildiği
sitelere cüz'i de olsa bir zarar veriyor olabilir. Tıklamaya değil de
ziyaret sayısına bakıyorlarsa, bir kuruşun yüzde biri gibi bir zarardan
bahsediyorum.

Bununla beraber reklamlı bir çok sitenin hayatımda gerçek bir yeri yok.
En çok kullandığım reklamlı site `Stack
Overflow <http://stackoverflow.com>`__ veya onun Stack Exchange
kardeşleri olabilir. Onların dışındakileri görmesem de hayatımda bir
fark yaratacağını sanmıyorum. Gözüme giren reklamlar bir siteye ikinci
defa uğramamak için yeterli sebep.

Şimdi klasik *hak* kavramıyla yaklaşırsanız, herhangi bir Adblock
kullanımı, site sahibiyle zımnî mukaveleye ters düştüğü için haram
olmalıdır. O yazıyor, yazdıklarıyla okur çekiyor, okur sayısına orantılı
olarak da reklamlardan para kazanıyor. Reklamları engelleyince, gelir
kapısını kapatmış oluyorsunuz.

Böyle bakınca televizyon programları arasındaki reklamları geçmek de pek
uygun görünmüyor. Analog yayınları kaç kişinin takip ettiği tam olarak
bilinmiyor olabilir ama giderek yaygınlaşan Digitürk gibi, Tivibu gibi
platformlarda hangi programın ve reklamın ne kadar seyredildiği belli.
Programı seyredip, reklamı geçiyorsanız, o programın gelirlerini çok az
da olsa etkiliyor olabilirsiniz.

Velakin burada bir terslik olduğu belli. Çünkü reklamların içeriği
üzerinde fikrim alınmıyor, aynı reklamı beşyüz defa görmemin reklam
verene bir faydası yok. Bu reklamların programın (veya web sayfasının)
ne kadarını kapsayabileceği hakkında bir düşünce mevcut değil.

İşin bir başka tarafı da şu: Zımnî mukavele sitesine reklam alan için
öyle işliyor olabilir ama kullanıcının tarayıcısı yardımıyla içeriği
kopyalayabileceğini de zımnen kabul edilmiş oluyor. (Yoksa bir web
sayfası değil, bir dergi çıkarırdı.) Bir sitenin adresini mesela
`Instapaper'a <http://instapaper.com>`__ yazdığımda, reklam ve sair
sayfa döküntüsünden temizlenmiş halde okuyabiliyorum. Bu döküntünün
temizlenmesi de bu zımnî mukaveleye dahil kabul edilebilir.

Dahası teknolojik olarak *reklam yoksa içerik yok* kuralını uygulamak da
mümkün. Normal siteler için %1'i geçtiğini sanmadığım Adblock
kullanıcıları artarsa herhalde böyle bir şeyler yaparlar. Yani içeriği
Internet'e koyarak, Adblock'un da kullanılabileceğini kabul etmiş
sayılabilirsiniz.

Bir de reklamlı sitelerin pek çoğunda içerik üretimini kullanıcılar
yapıyor. Facebook, Twitter, Stack Exchange ve buna benzer bir çok
popüler mekan kullanıcıların diğer kullanıcıları eğlemesi üzerine
kurulu. Onun için orada bulunmam reklamları görmemden daha büyük bir
fayda sağlıyor olabilir.

Hasılı bu işin içinden çıkamadım. Adblock kullanmaya devam ediyorum,
ancak bu mesele fikrî mülkiyet ve yayın hakkı gibi bir çok kavramı da
tam olarak ele almayı gerektiriyor. Internet yayıncılığı neyle mukayese
edilirse ona benziyor. Televizyonla mukayese ederseniz ona, yazılı
basınla mukayese ederseniz ona, sirkle mukayese ederseniz ona, Hyde
Park'la mukayese ederseniz ona benziyor. Veya hiçbir şeye benzemiyor.
