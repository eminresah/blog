==================================
Bir kusur olarak Windows kullanmak
==================================

:date: 2014-11-23 02:18:14 +0200

.. :Author: Emin Reşah
.. :Date:   <12054 - Sun 06:58>

*Sosyal medya* adındaki dereciklerde gündemin her maddesine, hükümetin
her adımına, insanların her yanlışına *bila nihaye* protest
cikciklemelerde bulunanları hepimiz biliriz. Kendi gösterdikleri *tepki*
yetmez, bir de insanların onlar kadar *hissiyatlı* olmadığına tepki
gösterirler. Son zamanlarda artık rastlamıyorum çünkü twitter'daki
hesaplarımda siyaset ve futbol konuşanı hemen siliyorum, Facebook
hesabımı *sileli* bugün tam bir yıl olmuş ve Google+'ta Türk olmayışı
çok güzel. Durduk yere kendimize eziyet ettiriyormuşuz.

Bu tepkicilerin (veya *klavye aktivistlerinin* ) ortak taraflarından
biri Windows veya Apple bilgisayar/tablet/telefon kullanmalarıdır. (Ben
daha günlük olarak GNU/Linux veya BSD kullanıp da bir yandan bu kadar
boş laf üretene rastlamadım.) Bu işlerin içinde olmayan *ee, ne var
bunda* diyebilir ama sabah akşam aradığınız kusurların bir kısmı işte
buradaki *ee'de* gizlidir.

Windows'u *kırık* kullanıyorsanız bile her yerde bulunmasına hizmet
ediyorsunuz demektir. Nasıl ki insanlar siyasetçilerin sözlerini
nakledip duruyor ve onlardan başka kimsenin fikri yokmuş sanıyoruz, siz
de Windows'un her yerde olmasına yardım ediyorsunuz. Para verdiyseniz
veya bilgisayar alırken kurulu geldiyse, verdiğiniz paranın büyük
kısmının yurtdışına gittiğinin farkında olabilirsiniz. Durduk yere
milliyetçilik/tam bağımsızlıkçılık/Kemalistçilik yaparken aklınıza
gelir. Yok eğer bilgisayar başında sosyalistçilik peşindeyseniz, Apple
veya Microsoft'un sömürünün *kitabını yazmış* şirketler olduğunu
unutmamalısınız. Bir insanın cici Mac bilgisayarından sosyal adalet
üzerine nutuklar atması, *ironi* kavramını tanımlamak için
kullanılabilir. Mülkiyetsiz çalışıp, ortak bir fayda üretmenin
günümüzdeki tek örneği özgür yazılımdır, çünkü yazılım malum olduğu
üzere tüketilmeyen bir metadır ve bunda *bile* yer alamayan birinin daha
başka meselelerde *devrim*, *adalet* vs. hayalleri kurması biraz komik
kaçar.

/Hayatımda uğraştığım yeterince şey var, bir de bilgisayarın sistemiyle
mi uğraşayım/ diyeceksiniz ve bu haklı bir gerekçe. Ancak insanların da
siyasi konularda benzer bir bahaneye sahip olabileceklerini de teslim
etmek lazım sanırım. *Hayatımda yeterince sorun var, bir de beni çok
uzaktan ilgilendiren konularda araştırmalar mı yapayım* diyen insanla
aynı perdeden konuşuyorsunuzdur. Veya /ben aslında özgür işletim sistemi
kuracağım ama falanca program üzerinde iş yapıyorum, onun özgür muadili
de yok/ diyorsunuzdur ve bu haklı bir gerekçe. İnsanların da benzer
*ekmek kaygısı* gerekçesiyle sevmedikleri işlerini yapmak zorunda
olduklarını ve bunların bazısının polislik, askerlik gibi pek de hoşa
gitmeyen işler olduğunu teslim edebiliriz sanırım. Veya *falanca oyun
Linux'ta çalışmıyor* diyorsunuzdur ve bu da haklı bi gerekçe. Oyunlara
gösterdiğiniz bağlılığın başkalarınca televizyona, bir diziye, sigaraya,
bir siyasi figüre, geleneklere ve sairlerine gösterilebileceğini ve
oyunları bırakmanın kolay olmayışı gibi bunları bırakmanın da kolay
olmadığını teslim edebiliriz sanırım.

Bunları kimseyi suçlamak için yazmadım, maksadım her gün bir şeylere
suçlu aramanın tuhaf ve taşlı bir yol olduğunu göstermek. Geçmiş 33
senede öğrendiğim bir tek şey varsa, insanın kudretinin ancak kendini
değiştirmeye yettiğidir. Eğer Windows'u silip, Linux kuracak kadar
*bile* becerisi ve iradesi yoksa, bir insanın devrim yapacağına, dünyayı
değiştireceğine, çok derin fikirleri olabileceğine, derdimize derman
olabileceğine *şahsen* itibar etmem. Bu da benim önyargım.
