-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/987245375/ruh)

### [Ruh](http://eminresah.tumblr.com/post/987245375/ruh)

Smullyan'ın *An Unfortunate Dualist* diye bir yazısı var, adamın biri
ruhunun verdiği ağırlıktan kurtulmak için, sadece ruhu öldüren ama
bedeni aynen yaşamaya devam ettiren bir ilaç içmeye karar veriyor.
Sıkıntılarından haberdar bir arkadaşı gece gelip, adam uyurken bu ilacı
kolundan adama zerkediyor. Adam sabah uyandığında, ilacı içip ruhunun
hala kendiyle beraber olduğunu görüyor ve kızıyor…

Temelde *varlığı anlaşılmayan şey yoktur* diye özetlenebilecek bir
düşüncenin tezahürü bu, *bir şeyi bir şekilde yok edemiyorsan zaten
yoktur…* Sebebi de maddeyi ve ruhu ayrı şeyler olarak görme
alışkanlığındaki dualist gelenek. İnsanlar, zira, sebepler aleminde
açıklayamadıkları şeyler için sebep uydurmak zorunda kalıyorlar ve ruh
bu sebeplerden biri, ruhun bedenden çıkmasıyla insan ölüyor, ruhun
bedenle buluşmasıyla beden diriliyor, aslolan insanın ruhu oluyor.

İnsanlar, daha doğrusu *ulema* ruhun hesap kitabını yaparken, Allah'ın
ruhlar alemine, madde aleminden daha yakın olduğunu keşfettiğinden
herhalde, *maddeci* deyince insanların anladığı *dinsiz*, *ruhçu*
deyince de *dindar* oluyor. Halbuki, herhangi bir dindar kişi, ezberden
de olsa Allah'ın madde alemine de ruhlar alemine de tam hakim olduğunu
söyleyecektir, daha doğrusu öyle olması gerekir…

Ancak, tekrar olacak tabi, insan çay yaparken Allah'ın çayın demiyle
ilgisini, çocuk yaparken tabiatıyla ilgisinden daha az görüyor. Çayın
demi üzerinde Allah'ın hakimiyeti, çocuk üzerindeki kadar net değil
gibi… Çay madde alemine mensup ama çocuğun bir de ruhu var ve ruh da
işte burada, Allah'ın insanın tabiatındaki hakimiyetinin bir aracı olmuş
oluyor. Ol sebepten, diyeceğim ki, ruhu olanın Allah'a yakınlığı ruhu
olmayanınkinden fazla, hatta bazıları -sanki ikisinden birine dair kesin
bir bilgileri varmış gibi- Allah'ın ebedi ve ezeli ruh olduğunu bile
söylüyor.

Eğer Allah'ın madde ve mana üzerindeki tam hakimiyetini kabul ediyorsak,
gerçekte ruh gibi bir araca ihtiyacı olduğunu düşünmek zorunda değiliz.
Allah demlikteki çay yapraklarını nasıl biliyor ve takip ediyorsa,
kişinin tabiatını tertip eden maddi sebepleri, hormonları, nöronları,
beyninin, sinir sisteminin kan gitmeyen veya fazla kan giden yerlerini
de bilecektir, hastalıkların veya kişinin tabiatının kişinin bedeninden
ayrı, bağımsız bir mekanizma tarafından yürütülmesine ihtiyaç yoktur.
Buradan da, diyebiliriz ki, Smullyan ve materyalistler haklıdır, olmayan
şey yok edilemez…

Velakin bu, ruhu *yazılım*ın olmadığı bir devirde, bedenin yazılımını
anlatmak için kullanılan bir kavram gibi görmemize ve bedenin (yani
donanımın) olduğu gibi, yazılımın da Allah'ın emrinde olduğunu
söylememize engel değildir. Elimizde bir bilgisayar yoksa programı
çalıştıramayız, program olmadan da bilgisayar bir işe yaramaz. Ancak bu
yazılımın bilgisayardan ayrı, müstakil bir varlığı olduğu anlamına
gelmez, dahası program bilgisayar içindeki devreleri durumlarını
değiştirebildiğinden, fiziksel bir karşılığı da vardır. Bunu insan
bedenine uygularsak, insanın ruhu olması, bunun fiziksel sebeplerden arî
olduğunu ifade etmez, ruhî durumların fiziksel sebepleri olması veya
fiziksel sebeplerin de ruhu etkilemesi tabiidir, çünkü ruh bu fiziksel
değişikliklerin programı, beden de bu programın vücuda gelmiş hali
olabilir.

Ancak, insanın yazılımın bedenden uzaklaştığında ne olacağına dair
geliştirdiği tüm hayallerin gerçekte tam da böyle, hayal olduğunu kabul
etmesi ne kadar zaman alacak, göreceğiz.

[August 21, 2010](http://eminresah.tumblr.com/post/987245375/ruh)

[0
comments](http://eminresah.tumblr.com/post/987245375/ruh#disqus_thread)

[1 note](http://eminresah.tumblr.com/post/987245375/ruh#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oyws2i-)

[View the discussion thread.](http://erblog.disqus.com/?url=ref)

1.  [![](http://33.media.tumblr.com/avatar_36dfba2b4338_16.png)](http://banupluie.tumblr.com/ "whatsoever ")[banupluie](http://banupluie.tumblr.com/ "whatsoever")
    likes this
2.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434919039&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzk4NzI0NTM3NVwvcnVoIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJub3NjcmlwdCI6MX0=&U=KGKELILDMN&K=a2014f4a84715eb249df247010093df2f559cebb9f0401335b8eb34e3228d137&R=)

![](https://px.srvcs.tumblr.com/impixu?T=1434919039&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC85ODcyNDUzNzVcL3J1aCIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5IiwicG9zdHMiOlt7InBvc3RpZCI6Ijk4NzI0NTM3NSIsImJsb2dpZCI6IjM2NDgwMjgiLCJzb3VyY2UiOjMzfV0sIm5vc2NyaXB0IjoxfQ==&U=CBALBDIEKO&K=506809e4e76f38d53f50004a800292ce2b7f89cf79d3421437e784573fce6660&R=)

