-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/12192078458/tanr-meselesi)

### [Tanrı Meselesi](http://eminresah.tumblr.com/post/12192078458/tanr-meselesi)

Kimin aklına geldi bilmiyorum, yani, eğer her şey bilimcilerin dediği
gibi olmuşsa, tarih içinde birinin aklına *Tanrı* diye bir şey gelmiş
olmalı. Kendisine teşekkür borçluyuz, yediğimiz ekmekte hakkı var.

Her şey hakkında olduğu için, hiçbir şey hakkında değil, Tanrı hakkında
konuştuğunu ileri sürüp herhangi bir şey hakkında konuşmak mümkün,
sağırlığım elverse gürültülerine kızacağım komşularımdan bahsetmek
yerine, Tanrı'nın insanoğlunu bu kadar sorumsuz yaratamayacağını, o
sebeple Tanrı'nın varolamayacağını üfleyebilirim, veya uykum gelmişken
veya sarhoşken Tanrı'nın uykunun ötesinde, ebedi bir sarhoşluk olduğunu,
hayattan daha derin bir rüya, tüm hakikatten daha derin bir gerçeklik
olduğunu söyleyebilirim.

Söylerim yani, yiğidin dilini tutan yok, onu da söylerim, bunu da
söylerim. Var da derim, yok da derim; iyi de derim, kötü de derim;
başına geleceklerin hiçbiri söylediğim sözün büyüklüğüyle münasip olmaz,
en fazla yakarlar beni veya padişah yaparlar. Zamanımızda artık bunlar
olmadığına göre, o kadar bile bir şey gelmez başıma.

Yıldızları yaratan Rabden bahsediyorsun, en fazla tirajın artıyor veya
azalıyor, belki o bile değil. Birileri sana şöyle böyle demiş, eğer
Tanrı, daha doğrusu imanın Hakkı değil, birilerinin lafını ciddiye
alıyorsa, senin Tanrın da amma küçükmüş yav, olsa ne olur, olmasa ne
olur… Sana faydası olmayanın, başka kime faydası olabilir?

Tanrı bir varmış, bir yokmuş; işimize geldiğinde varmış, gelmediğinde
yokmuş; canımız istediğinde varmış, istemediğinde yokmuş… Tebliğ
dediklerini de, bizim kabilenin bir tanrısı var, tanısan sen de çok
seversin demek sanıyorlar.

Tanısam severim herhalde. Tanrıtanırım ben, her tanrının kalbimde ayrı
bir yeri var.

İman inançtan farklı bir şey diyordu adamın biri, gavurdu, onun için
aslında söylediği *faith* ve *belief* kelimelerinin farkıydı, belief,
yani inanç, *lief* gibi bir kökten geliyormuş ve *dilemek* gibi bir
şeymiş, *faith* ise bunun tam tersi, *görelim mevla neyler, nasıldır*
anlamındaymış. Belief kabilenin tanrısına, faith Allah'a iman oluyor,
sözlüğümüzde yani.

Kabilemizin tanrısı, bizim istediğimiz gibi olmasına hayli gayret
gösterdiğimiz bir tanrı. Ateist kabilesinin de bir tanrısı var, bu tanrı
namütenahi iyi, namütenahi güçlü ve namütenahi adil olduğu için, dahası
başka bir numarası olmadığı ve her bir atraksiyonunu ateistlerin önünde
göstermesi gereken bir palyaço olduğu için, ateistler de böyle Tanrı
olmaz olsun, yoktur böyle bir şey, ahahaha, diyorlar. Dedikleri doğru,
öyle Tanrı olmaz olsun.

Sonracıma dindarların Tanrısı var bir de, onlar da farklı şekilde
kurslar düzenliyor, Tanrıya nasıl olması gerektiğini öğretiyorlar, Tanrı
şöyle olmalıdır, böyle olmalıdır, şöyle yapmalıdır, böyle yapmalıdır
falan. Gitmiş görmüş gibi de değil, doğrudan Tanrılık dersi veriyor
adam.

Bir de Tanrıyı arayanlar var, durup durup farklı telefon numaralarını
çeviriyorlar. Alooo, Tanrı orada mı, karşıdaki sinirli ses, ummpf, şimdi
çıktı diyor, onlar da gittiği yeri bulmak için yeniden telefon.

Ben bu Tanrıların hepsini tanıyorum, temel vasıfları kullarının
ticaretine katkı. Ticaret değişik şekillerde, mesela kafa sıhhati,
toplum sıhhati, mal mülk sıhhati şeklinde tezahür edebiliyor. Yani adam
kafa sıhhatine yardımcı bir Tanrı, toplumu bir arada tutacak bir Tanrı,
malına mülküne ticaretine hayatına fazla karışmayacak bir Tanrı peşinde.
Helvadan Tanrı yapıp, acıkınca yiyen adam çoğundan daha az putperest.

Ver bi de ben tadına bakıyım.

[November 01,
2011](http://eminresah.tumblr.com/post/12192078458/tanr-meselesi)

[0
comments](http://eminresah.tumblr.com/post/12192078458/tanr-meselesi#disqus_thread)

[2
notes](http://eminresah.tumblr.com/post/12192078458/tanr-meselesi#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1OyBMj5fw)

[View the discussion thread.](http://erblog.disqus.com/?url=ref)

1.  [![](http://33.media.tumblr.com/avatar_38083684e558_16.png)](http://gelengidenkalan.tumblr.com/ "gele gide kala ")[gelengidenkalan](http://gelengidenkalan.tumblr.com/ "gele gide kala")
    likes this
2.  [![](http://38.media.tumblr.com/avatar_17d7756f7f8f_16.png)](http://ztopya.tumblr.com/ "aglea ")[ztopya](http://ztopya.tumblr.com/ "aglea")
    likes this
3.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918749&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzEyMTkyMDc4NDU4XC90YW5yLW1lc2VsZXNpIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJub3NjcmlwdCI6MX0=&U=DAGBBDMFGA&K=17a33013fc38572529eac103da8e4ad09b648bbe0591255ffca76bea30a886be&R=)

![](https://px.srvcs.tumblr.com/impixu?T=1434918749&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8xMjE5MjA3ODQ1OFwvdGFuci1tZXNlbGVzaSIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5IiwicG9zdHMiOlt7InBvc3RpZCI6IjEyMTkyMDc4NDU4IiwiYmxvZ2lkIjoiMzY0ODAyOCIsInNvdXJjZSI6MzN9XSwibm9zY3JpcHQiOjF9&U=MGONPDBEGA&K=d333383fd9847e10ec68ca469193667af31ec9d959a2c16ec5ba2774fed19b82&R=)

