-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/8232779768/gaptalizme-gaaars-omu-zomuza)

### [Gaptalizme Gaaarşı Omu Zomuza](http://eminresah.tumblr.com/post/8232779768/gaptalizme-gaaars-omu-zomuza)

Modern zamanların kötü tanrılarından biri bu, *bütün kötülüklerin anası*
Gaptalizim.

Önceden, toyken felan, bunu ciddiye alırdım. Şimdik, eh.

Kapitalizm'i bütün kötülüklerin anası görenleri anlamaya çalışınca, asıl
karşı olduklarının sömürüden ziyade ekonominin kendisi olduğunu
düşünmeye başladım. Bu arkadaşlara göre bütün *oyunlar* sıfır toplamlı
(zero sum game) ve bu sebeple birinin kazandığı yerde diğerleri
kaybetmeye mahkum, dolayısıyla eğer ben birine bahçemde yetiştirdiğim
soğanı patates karşılığı veriyorsam, ya o beni sömürüyor, ya ben onu;
ortası yok.

İkimiz de kazanıyor olamayacağımıza göre ve adi pis kapitalist şirket ve
onun sahipleri kazandığına göre, ben kaybediyorum. Onlar beni sömürüyor.

Şu anlaşılmasın, meselenin özünü biliyorum, Kapital-Mal-Kapital
çevriminin sonunda, sonraki Kapital'in öncekinden büyük olmasının temel
kaynağının işçinin emeği olduğunu da kabul ediyorum, velakin bu sömürü
edebiyatı o noktaya varıyor ki, herhangi bir meseleyi Kapitalizm'e
bağlamak mümkün. Evdeki ampul mü patladı, *adi pis kapitalist şirketin
sömürdüğü tüketiciler*, kediler azıp birbirine mi girdi, *kapitalizmin
evle doldurduğu şehirlerde doğal ortam bulamayan kediler* ,
bilgisayarına virüs mü bulaştı, *kar hırsıyla bozuk yazılım yapan ve
ondaki aksaklıkları da kara çeviren hırsız kapitalistler* , dişin mi
çürüdü, *haftada bilmemkaç saat çalıştırdığı adama doğru dürüst dinlenme
ve diş fırçalama zamanı vermeyen kapitalist sömürü düzeni* …

O kadar esnek ki mesele, bir yerden muhakkak tutuyor. Şemsiyen delikse
de küfredebiliyorsun, ayakkabın sıkıyorsa da. Bir şey değişiyor mu?
Hayır. Şemsiye yine delik, ayakkabın sıkmaya devam ediyor ama için belki
her sıkıntıyı nazardan bilen kocakarılarınki gibi ferahlıyor azıcık.

Arada bir de meydanlarda toplanıp halay çeker, slogan atarsın:
*Gaptalizme Gaaarşı Omu Zomuza*

*Omuz omuza* çünkü birilerinin sırtımıza çıkması için omuz omuza durmak
gerek. Ayrı ayrı durursak sırtlanamayız *liderlerimizi.*

Bu yazıyı bana yazdıran Afrika'daki açlıkla ilgili gördüğüm bir yorum
oldu: *Kapitalizm açlıktan öldürür* diyordu, akabinde *Kapitalizm
obeziteden öldürür* Her ikisinden de mesul o. Kapitalizm kalp krizinden
de, bağırsak düğümlenmesinden de, hava kirliliğinden de öldürüyor
olabilir tabi…

Doğru olabilir, ancak mesele o bağlamda Kapitalizm'in ne olduğundan çok
senin ne yapabileceğin. Sabahtan akşama ve tekrar sabaha bunu
konuşabiliriz ama o süre içinde açlıktan ölebilecek tek bir insanın
canını kurtarmak bütün bu laflamadan daha değerlidir.

İşaret edilen meselede çözüme dair, benimki de dahil, gereğinden fazla
laf var… Ancak birileri gerek dini, gerek insani duygularla öne çıkıp,
*gelirimin bir kısmını muhtaçlara gönderiyorum* dediğinde *ama mesele
daha derinde* diye cevap veriyorsan, ve fikrini [şöyle tuhaf
afişlerle](http://icmihrak.blogspot.com/2011/06/zekat-sosyal-adaletin-kraldr-afis.html)
ifade etmek hoşuna gidiyorsa, evet, aç kaldığında senin de Kapitalizm'in
bir kurbanı olduğuna dair analizler yapmak hoş olabilir bir açıdan.

Adam diyor ki, *ayakkabım sıkıyor, ayakkabıcıya gidiyorum*, cevaben
*şerefsiz kapitalist sistem, mesele daha derinde* diye diskurlar
atıyorsun. Mesele daha derinde, *alma, satma, üretme, yeme, içme,
yürüme, oturma olmasa, bu dertlerin hiçbiri olmayacak.* Derinlik de
böyle bir derinlik, gerçekten *daha derinde.*

Ha, sorsan, Anarşist olduğunu da iddia edebilir, Afrika'daki açlığın
Kapitalizm'den çok (o pek muhterem layus'el) Anarşizm'den
kaynaklandığını, yeryüzündeki en Anarşist yerlerden birinin bugün o
açlığın çekildiği topraklar olduğunu anlatamazsınız. *Ama ben barışçıl
ve insanların birbirine yardım ettiği bir dünya istiyorum.* Valla ben de
istiyorum ama görünen o ki devlet otoritesi olmayınca insanların bazısı
su ve ekmek bulamıyor.

Kapitalizm, ondan önceki sorunların bir *çözümüdür.* Onun neyin çözümü
olduğunu görmeden, onu değiştirmek mümkün değildir. En fazla
değiştiriyormuş gibi yapar, devleti tek şirket haline getirir, sonunda
rekabet, kar, zarar olmadığı için toptan batarsınız. Kapitalizm büyük
sorunlar yaratmıştır, burası muhakkak, ancak bugün dünya nüfusunun yedi
milyara yaklaşabilmesinde, benim etraftaki çalı çırpıyı değil, binlerce
kilometre ötedeki doğalgazı yakarak ısınmamda, akşamları biri
Hindistan'da, diğeri Amerika'daki, öteki Kore'de insanlarla toplantı
yapabilmemde herhalde bir payı var.

Sanıyorlar ki dünya Kapitalizm'den önce cennetti, şerefsiz Kapitalistler
kar hırslarıyla gelip bunu tarumar etti. Kapitalizm'den önce çevrede ne
yetişiyorsa oniki ay onu yiyordu insanlar, yiyecek için birbirini
öldürmek doğaldı, ekonomi köleliğe dayandığı için her an bir baskınla
kaçırılıp satılabilirdiniz, nüfus artış hızı çok azdı, temizlik zor,
okumak istisna, kitap lükstü. Hayatın o zamanlar daha güzel olduğunu
düşünüyorsanız, muhtemelen dünya üzerinde benzer şartları yaşayan yerler
vardır, hemen birine doğru yola çıkabilirsiniz.

Kapitalist sistemin hangi şartlar altında, neleri çözmeye çalıştığını
anlamadan, ondan *kurtulmak* mümkün değildir. Kapitalizm'e sızlanırken
gerçekte ekonominin temeli *değiş-tokuşa* küfrettiğini, *sömürüyü*
tamamen ortadan kaldırmak için bütün insan ilişkilerini ortadan
kaldırmak gerektiğini görmek zor değil, ama ezberden konuşmak güzel,
ısıtıcı bir tarafı var, insan kendini akıllı bile zannediyor.

[July 30,
2011](http://eminresah.tumblr.com/post/8232779768/gaptalizme-gaaars-omu-zomuza)

[0
comments](http://eminresah.tumblr.com/post/8232779768/gaptalizme-gaaars-omu-zomuza#disqus_thread)

[1
note](http://eminresah.tumblr.com/post/8232779768/gaptalizme-gaaars-omu-zomuza#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy7gjZ-u)

[View the discussion thread.](http://erblog.disqus.com/?url=ref)

1.  [![](http://38.media.tumblr.com/avatar_17d7756f7f8f_16.png)](http://ztopya.tumblr.com/ "aglea ")[ztopya](http://ztopya.tumblr.com/ "aglea")
    likes this
2.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434919010&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzgyMzI3Nzk3NjhcL2dhcHRhbGl6bWUtZ2FhYXJzLW9tdS16b211emEiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=FBKCEHOBPD&K=072adcc509f06e195a58df5a33e632434e020a7bab30237b8f00bfb5f147e74a&R=)

![](https://px.srvcs.tumblr.com/impixu?T=1434919010&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC84MjMyNzc5NzY4XC9nYXB0YWxpem1lLWdhYWFycy1vbXUtem9tdXphIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiODIzMjc3OTc2OCIsImJsb2dpZCI6IjM2NDgwMjgiLCJzb3VyY2UiOjMzfV0sIm5vc2NyaXB0IjoxfQ==&U=NHPOJMDIKC&K=bb9b1e1c893ce61a554b5bfe9f8fff90436fa2c77431971729be9d37c6c7727e&R=)

