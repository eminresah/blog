-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/9564199216/tuketimde-adalet)

### [Tüketimde Adalet](http://eminresah.tumblr.com/post/9564199216/tuketimde-adalet)

Lafa gelince adalet ve ihsanın propagandasını yapmasıyla meşhurdur,
lakin ne adaleti sağlayacak gücü, ne ihsan edecek kudreti vardır. O
sebeple konuşur da konuşur, *cip, lüks iftar, cip…*

Hoş gelen sloganlar, bize basitçe meseleyi özetleyiveriyor; *birileri
yaya yürürken, diğerleri cipe binmesin* deyince herkes anlıyor, *tabi
ya, adaletsizlik.*

Adaleti tüketim üzerinden anlatmak kolay, çünkü herkes tüketmek istiyor.
Herkesin aç olduğu ve yemek istediği bir yerde, yemeği bölüştürmek,
bölüşüm üzerine edebiyat yapmak, slogan atmak kolay. Hemen hiçbir
zihinsel çaba gerektirmiyor, bağırıyoruz ve sesimiz yankılanıyor, haklı
olmasak yankılanır mıydı?

Tüketimde adalet isteyip de üretim konusunda konuşmayan kişi, lafı
dolandırmadan söyleyelim, halk avcılığı ve laf ebeliğinden öte derdi
olmayan kişidir. Tüketimde adalet, üretimdeki adaletin *sonucu* olursa
makul ve kalıcı olur, ancak üretimde adalet, yani (madem herkesin eşit
tüketmesi adalet oluyor, o zaman) herkesin eşit *üretmesi*, muhal bir
hedeftir. Herkes eşit üretemez. Nokta.

Dahası mesele sadece *emek* ve *sermaye* de değildir, tüm *altyapıyı* bu
iki parametre üzerinden açıklamaya çalışan fikirsilere sormak lazım,
elimde bir milyon lira mevcut, yarın gitsem ve bunu bir grup emekçiye
dağıtsam ve benim için çalışmalarını istesem, bana gerçekten artı değer
üretebilirler mi? Ne üzerine çalışacaklarını söylemeyeceğim, ne
yapacakları konusunda bir fikirleri olmayacak, onlara sadece (hadi
üretim araçları kabilinden) kazma ve kürek vereceğim ve bana artı değer
kazandırmalarını isteyeceğim… Nasıl olacak acaba? Ne yapabilecekler?

Sosyalizm dedikleri buna benziyor: Devlet oradaki sermaye sahibi gibi
para dağıtsa, herkes de kendine en uygun işi yapsa (yani bahçesini kazsa
falan) ama kimse harcanan emeğin gerçekten bir ihtiyacı karşılayıp
karşılamadığını sorgulayamasa. Oh, ne rahat…

Hepimiz biliyoruz başsız grubun en fazla ne yapabileceğini. Üretimin
*sadece* bu iki faktörle açıklanmasının mümkün olmadığını. Sosyalist
hayallerin bu basit örnekle bile başa çıkacak hali olmadığını.

Tüketimde adaleti *herkesin belli ihtiyaçları karşılansın, kimse aç,
açıkta, soğukta, cahil, fırsatsız kalmasın* diye sunabiliriz; bu bir
çözümdür, herkesin hedefi olması gereken bir çözümdür; ancak *kimse cipe
binmesin, herkes orta karar olsun* deyince bunun adı çözüm değil,
düşüncesizlik ve slogan yarışıdır. Birinci hedef makul ve mümkündür,
ancak ikincinin peşinde koşan, sadece konuşacak, imkanı olursa o
insanları doyurmak yerine *yoklukta eşitlik* gereği hepimizi aç
bırakacaktır.

[August 30,
2011](http://eminresah.tumblr.com/post/9564199216/tuketimde-adalet)

[0
comments](http://eminresah.tumblr.com/post/9564199216/tuketimde-adalet#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy8w4Xam)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434919038&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzk1NjQxOTkyMTZcL3R1a2V0aW1kZS1hZGFsZXQiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=KDOAFNDPNF&K=d7f1e5355c8a1021f8b3db21b3bfee1d291135c91eff9a8d947f096f690998f8&R=)

![](https://px.srvcs.tumblr.com/impixu?T=1434919038&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC85NTY0MTk5MjE2XC90dWtldGltZGUtYWRhbGV0IiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiOTU2NDE5OTIxNiIsImJsb2dpZCI6IjM2NDgwMjgiLCJzb3VyY2UiOjMzfV0sIm5vc2NyaXB0IjoxfQ==&U=JOBFPCKEAN&K=410e6daf34701f95d7ff1cf5ec31a63f0c5777aa8a6a920ea5446c75e3918446&R=)

