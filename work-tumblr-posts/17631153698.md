-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/17631153698/buyuk-gri)

### [Büyük Gri](http://eminresah.tumblr.com/post/17631153698/buyuk-gri)

Doğru ve yalan arasındaki büyük gri bölge. Hepimizin yaşadığı yer.

Tam yalan söylemek de, tam doğru söylemek gibi cesaret işi. *Nasılsın?*
dediklerinde, *iyiyim* demek bile mesela, bu büyük gri bölgede. Ne tam
bir yalan düşünecek kadar zaman, ne tam doğruyu anlatacak kadar cesaret
var.

Büyük gri alan, kullanmayı bilene büyük imkanlar sunuyor. Verdiğiniz
sözleri bu alanda tutarsanız rahat ediyorsunuz, kendinizi bu alanda
anlatırsanız pek ilişen olmuyor; ne doğru, ne yanlış. Kimseyle kavga
etmeyecek ve kimseyle sevişmeyecek insanın bölgesi. Rahat ılık.

Büyük griyi kullanmayı bilmeyenler, insanların bu alanda sosyalleştiğini
bilmeyenler, yaşları itibariyle hoş görülecek durumda değilse *asosyal*
damgası yiyiveriyor. Ya rahatsız edecek kadar doğrucu, ya elle
tutulmayacak kadar yalancı. Her ikisinde de gri bölgenin dilini
konuşmayı öğrenemediğini düşünüyoruz.

Benim de böyle bir tarafım var. Kesinlikleri seven yanım griliği
azaltmak için uğraşıyor, bir yandan bu griliğin insanın sosyal hayatının
vazgeçilmez bir parçası olduğunu bilerek. Griliği kullanmayı
bilmediğimden değil, yazarken de, konuşurken de, ne doğru, ne yanlış
olabilecek, kendimi ve etrafımdakileri zor durumda bırakmayacak cümleler
*kurabiliyorum* ama bazı zamanlar canım istemiyor; bazı zamanlar
akademisyen, programcı veya blogcu olarak yaptığımız işin çok da matah
bir şey olmadığını, gri bölgenin kuralları içinde debelendiğimiz aklıma
geliyor.

Gri bölgenin ebedi sakinleri o halleri anlamıyor; ciddi ve rasyonel
olmayı tercih ediyorlar. Etraftaki kimselerle gri bölge dışında
karşılaşmak zorunda kalacağını hisseden çoğu insanın korkusu, biraz da
kendiyle gri bölge dışında karşılaşmak. Çünkü kendine dümdüz doğru veya
dümdüz yalan söylemek de başkalarına söylemek kadar zor.

Gri bölgede kerhen yaşayanların neden zaman zaman hakikatle, yalanla,
gerçekle kafayı bozduklarını anlamıyorlar. Bunları *kuru ideal*
cinsinden, pek de anlamı olmayan ama herkesin lafını ettiği cinsten
nişan taşları olarak görüyorlar. Herkes okunu oraya doğru atıyor, ancak
çoğunun derdi gerçeği değil, ağaçtaki armudu vurmak.

Gerçeği hedefleyenlerse, neden bu kadar okun armutla buluştuğunu
anlamıyor. Herkesi kendi gibi sanan gerçek budalası tiplerin, bir yandan
da bu kadar şaşkın olması ilginç. Menfaat temini için hemen her şeyin
edebiyatının yapılacağını bilmiyor; gerçek, yalan, doğru ve yanlışın
müstakilen bir anlamı olmadığını görmüyor, organizmaların tatmin etmek
zorunda olduğu ihtiyaçları için nişangah olduğunu kabul edemiyor. Pek
çoğunun gerçekten, haktan, hukuktan, adaletten bahsederken, armuttan,
elmadan ve karpuzdan bahsettiğini anlamıyor.

Gri bölgenin yabancıları.

Kendimi çok zaman o bölgede neden yabancı hissettiğime dair
sorguluyorum. Neden olduğum şey oldum? Neden okumak, yazmak ve insanları
gözlemek suretiyle öğrendiğim gri bölge kanunlarına biat etmiyor da,
bunu insanın bir eksiği olarak anlamaya devam ediyorum?

Nişangahlar gerçeği mi gösteriyor, yoksa aslında birbirine fısıldaşarak
armutları işaret edenlerin söylediği hak mı?

[February 15,
2012](http://eminresah.tumblr.com/post/17631153698/buyuk-gri)

[0
comments](http://eminresah.tumblr.com/post/17631153698/buyuk-gri#disqus_thread)

[2 notes](http://eminresah.tumblr.com/post/17631153698/buyuk-gri#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1OyGQvWuY)

[View the discussion thread.](http://erblog.disqus.com/?url=ref)

1.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918822&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzE3NjMxMTUzNjk4XC9idXl1ay1ncmkiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=IENANFMBBP&K=4241ab297de2d6fdfbe243a854b58f9d57d38dbbc14cab22d209ba4d798462d7&R=)

![](https://px.srvcs.tumblr.com/impixu?T=1434918822&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8xNzYzMTE1MzY5OFwvYnV5dWstZ3JpIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiMTc2MzExNTM2OTgiLCJibG9naWQiOiIzNjQ4MDI4Iiwic291cmNlIjozM31dLCJub3NjcmlwdCI6MX0=&U=AOEKJNFPHA&K=43434f787b71ce875f2c1f41f8515cb9975ba96b5921e45db5d52ab6dfe2f116&R=)

