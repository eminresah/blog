-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/6447406672/plan-ve-takdir)

### [Plan ve Takdir](http://eminresah.tumblr.com/post/6447406672/plan-ve-takdir)

İnsan plan yapar. Takdir ise Allah'ın ezeli ve ebedi planıdır. İnsan
boyu mislince plan yapar, Allah'ın dediği olur.

Hemen bütün insan bilgisi, sözü, siyaseti, bilimi, ahlakı,, hakikatin ne
olduğunu bilemediğimiz yerde eksik planlar olarak kalır.

Hakikati bildiğini söyleyense, gerçekte ona yaklaşmak için bir plan
yapmış, bu eksik plana *hakikat* muamelesi yapmaktadır.

Din için de, bilim için de, diğer tüm yaklaşımlar için de bunu
belirtebiliriz; bilim hakikati anlamak için bir plandır, dini yaklaşım
ise başka bir plandır, tasavvufun veya diğer dinlerin anlattığı bazı
yollar ise başka planlardır. *Gizli şirk* bu planlara hakikat muamelesi
yapmak, güneşi gösteren parmağın parlamasını beklemektir.

Herkesin hakikatle doğrudan muhatap olabileceğini söylemek de bir
plandır. Belki bu güne kadar hakikati gördüğünü iddia edenler, sadece
bir kısmını, belki de yanıltıcı bir kısmını görmüşlerdir. Bizim bunu
söylememiz de bir plandır. Belki de hakikati gördüğünü iddia edenler onu
görmüştür.

Plan her zaman eksiktir. Hikmet insanın bunu keşfetmesinde yatar, ancak
başka bir hikmet de insanların bir plan sahibi olmasının tab'an şart
olduğudur. *Hakikati bilemeyiz* deyip intihar etmek de başka bir
plandır. İnsan plan yapmaktan kurtulamaz. Özgürlüğüne zincirlerini
keşfettiğinde ulaşabilir.

Falanca partinin ülke için daha iyi olduğunu söylemek bir plandır.
Akabinde ne çıkacağını, neler olacağını bilmiyoruz. Güçlenip savaşa
girmek mi iyidir? Zayıf kalıp barış içinde yaşamak mı? Güçlenip kibirden
çürümek mi iyidir? Zayıf kalıp kötülerin oyuncağı olmak mı? Güçlenip
hakikati yaymak mı iyidir? Zayıf kalıp hakikati derinlere işlemek mi?

Bunların hepsi iyidir. Takdir Allah'ın olduğuna göre akıbeti de hayır
olacaktır.

O sebeple planlar üzerinde kavga etmenin büyük çekiciliği yok. Ancak bu
plan yapmamak, bir fikri olmamak, sorumluluğu Allah'a yüklemek değil.
Tecrübi olarak biliyoruz ki tercih hakkımız var, bunu bilimsel veya dini
olarak açıklayamıyor olsak da, yani *zihnim nasıl hem deterministik
kimyevi ve fiziksel süreçlere bağlı çalışabilir ve aynı zamanda irade
üretebilir* ile *nasıl oluyor da her şeyin takdiri Allah'tan olurken
benim de iradem olabiliyor* sorularını vazıhen cevaplayamıyorsak da,
biliyoruz ki irade mevcut ve etkisini hayatımızda görüyoruz.

Bu iradelerin toplamının ise hakikate dair bir emaneti taşımakla
emrolunmuş insanoğlunun aktığı yönü tayin ettiğini söyleyebiliriz. Her
ne kadar topallardan oluşan bir ordunun, ayağı sağlam bir adamı
yakalamasının mümkün olmayışı gibi, eksik iradelerin toplamı, hakikatin
kendisi yapmasa da (yani *Vox Populi Vox Dei* değilse de), bizim bu
iradelerin çerçevesinde yaşayan *ümmetlerin* hakikati kısmen taşıyan,
yaşayan topluluklar olduğunu ve bir vazife uğruna yaratıldığını
söyleyebiliriz. Kimsenin görmediği derinleklerde parmaktan ufak bir
balığın *vazifesi* olduğu gibi, bu ümmetler içindeki herkesin bir
vazifesi vardır: Plan yapar ve uğruna çalışır çabalar. Çoğu yaptığı
planın kendisi için tek mümkün plan olduğunu düşünür, ona hakikat
muamelesi yapar ama yaptığı planın gerçek neticelerini asla bilmez. Bunu
bilen Allahtır.

Adam üniversiteye girmesinin karnını doyurmak için tek mümkün yol
olduğunu düşünür, bunun için çalışır, sınava girer kazanır, sınıfında
bir kız görür, aşık olur, kız istemez, adam ısrar eder, kız istemez ve
adam aşık olduğu kıza derdini anlatmak için intiharın tek mümkün yol
olduğunu düşünür ve ölür… Kız bunun yıkıntısını hayatı boyunca taşır,
erkeklere güvenemediği için aksak bir evlilik yapar, çocuğuna fazla
düşkün bir anne olur, evden çıkarmaz, herkesten kıskanır, çocuğun o
konudaki yeteneğini erken yaşta farkeder, matematikçi olması için
elinden geleni yapar, çocuk matematikte önemli keşifler yapan biri olur.
İntihar eden adamın o keşiflerdeki payı nedir?

Kendini ve dünyayı bağlayan sebep zincirlerinden kurtulamayan insanın
hakikati bulması mümkün değildir. Yapableceği bu sebepler hakkında
yetersiz planlar yapmak ve güneşi portakalla değişmektir.

Şahsen İslamda bulduğumu düşündüğüm hikmetin en derin noktası, her şey
için Allaha (ve yalnızca Allaha) hamd etmek ve sebep zincirlerine
*hakikat* muamelesi yapmayı bırakmaktır. Takdir insanı bazen zengin edip
süründürür ve bazen fakir edip huzura kavuşturur, planlarımızı kendimiz
(ve etrafımız) için daha iyi olduğunu düşündüğümüz şekilde yaparız,
ancak bunların gerçekte neye sebep olacağı konusunda bir fikrimiz
yoktur. Vazifemiz gerçekleşse de, gerçekleşmese de şükretmektir.

Vazife bilgi için, ahlak için, hayat için, siyaset için, hikmet için,
bilim için, din için *planı* hakettiği ölçüde derin yapmak, onun için
çalışmak, ancak Allah'ın o planla ilgili takdiri ne olursa olsun
şükretmektir.

[June 12,
2011](http://eminresah.tumblr.com/post/6447406672/plan-ve-takdir)

[0
comments](http://eminresah.tumblr.com/post/6447406672/plan-ve-takdir#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy60IvvG)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918982&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzY0NDc0MDY2NzJcL3BsYW4tdmUtdGFrZGlyIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJub3NjcmlwdCI6MX0=&U=MHHNNKLHBF&K=8d3d1afbdda745737f3d970fe0ff5e84c068e00eeae31b98f112e2292513f4f5&R=)

![](https://px.srvcs.tumblr.com/impixu?T=1434918982&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC82NDQ3NDA2NjcyXC9wbGFuLXZlLXRha2RpciIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5IiwicG9zdHMiOlt7InBvc3RpZCI6IjY0NDc0MDY2NzIiLCJibG9naWQiOiIzNjQ4MDI4Iiwic291cmNlIjozM31dLCJub3NjcmlwdCI6MX0=&U=ENAGEGDEIG&K=68ec77c4f730d72b16db29f1d07a26542b5190af90fd489efe7736a94c8a22c9&R=)

