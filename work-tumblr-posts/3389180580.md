-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/3389180580/isimler-ve-resimler)

### [İsimler ve resimler](http://eminresah.tumblr.com/post/3389180580/isimler-ve-resimler)

Orkestraların konsere başlamadan, *eli sopalı adam* sahneye çıkmadan
önce akordlarını yaparken ürettikleri müzik gibi bazı yazılarım. Kendimi
akord etmek için yazıyorum. Bu da sanırım öyle.

Fıkır fıkır çalkalanan zihin, uykusuzluğun getirdiği hayaller, aynada
kendime bakmamaya çalışmak, Bursa hapishanesinden Vâ-Nû'ya mektup yazan
Nazım, yanan göz ve herhalde kayan göz.

Euler'in bir gözünü iltihaptan kaybettiğinde *artık daha az gereksiz
meşguliyetim var* demesi gibi, bazen sağ gözüme bant çekip, korsan gibi
dolaşmayı düşünüyorum.

Uyku bende esrarlı bir neşe hali yaratıyor, her sokağın başından
fırlayan tanıdıklar, aklımı salim tutmak için ya dilim çözülüyor ve
gereğinden fazla konuşuyorum, ya kopup hayallere gömülüyorum, duymak
zor, düşünmek hamalet, kalabalık akıyor bildiği yere, bir ben bilmiyorum
nereye gideceğimi.

Ayartıcı iç kanamaları, geçmişin hesap cetveli, mevhum aşıkların
zilleri, ben kaygısı, kuşandığın isimlerin renk kaygısı, el uzatmanın
tercümesi, anlama gayreti, kaybın ezelden kesilmiş faturası, nereye
bakacağını bilemeyen adam, beyhude sözlerin keşfi…

Ben insanları bir zamanlar daha iyi anlardım ve onlara dair bir fikrim
vardı. Evet, bugün kendimde farkettiğimin ne olduğunu sorup duruyorum,
artık herkes çok farklı, çok derin, çok renkli geliyor, eskiden tek
kelimeyle çizivereceğim kimseleri ilginç bulmaya başladım, insan müzik
gibi, en sıradan şeylerden bahsetse de, arkasında kocaman dünya, bir
hayat, benim yaşadığım günler mislince bir hayat var. Çok cazip.

Ya da uykunun yan etkilerine bir de dinleme iştiyakı eklendi.

Veya artık *hür* olduğumdan… Önceden kendimi dünyada mahpus sayardım,
insanlar onun gardiyanı; artık bir haller oldu, hapis de unutuldu,
gardiyanlar gidip yoldaşlar geldi -veya şimdi uyduruverdiğim bir isimle
*hemrahan-ı gureba*, gariplik yoldaşları, ihvan-ı safa gibi…

Veya rahmet bana fazla fazla geldi, saçmaya ve saçmalamaya başladım.

Bugün bir de merak edip durduğum bir yüzü gördüm. Tahminimden daha
mahzun ve tahminimden daha neşeliydi. Kafası fazla çalışan insanlara has
bir paradoks.

Hikaye yazmam lazım, bu kafamdaki nasıl çıkacak oradan bilemedim, iki
gün boş bıraktım, iki gün daha boş bıraksam aklım ağzı açık kolonya
şişesinden kaçıveren alkol gibi uçuverecek.

[February 20,
2011](http://eminresah.tumblr.com/post/3389180580/isimler-ve-resimler)

[0
comments](http://eminresah.tumblr.com/post/3389180580/isimler-ve-resimler#disqus_thread)

[1
note](http://eminresah.tumblr.com/post/3389180580/isimler-ve-resimler#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy3A0iga)

[View the discussion thread.](http://erblog.disqus.com/?url=ref)

1.  [![](http://33.media.tumblr.com/avatar_7a29a742b4e8_16.png)](http://atopia.tumblr.com/ "Atopial ")[atopia](http://atopia.tumblr.com/ "Atopial")
    likes this
2.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918874&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzMzODkxODA1ODBcL2lzaW1sZXItdmUtcmVzaW1sZXIiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=GKHNNNKMEL&K=ba42e3b52f1a3e22baf58677719f0129a313a4c0ed06fb2e30e20d3134b60e1b&R=)

![](https://px.srvcs.tumblr.com/impixu?T=1434918874&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8zMzg5MTgwNTgwXC9pc2ltbGVyLXZlLXJlc2ltbGVyIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiMzM4OTE4MDU4MCIsImJsb2dpZCI6IjM2NDgwMjgiLCJzb3VyY2UiOjMzfV0sIm5vc2NyaXB0IjoxfQ==&U=HDLBDMHGBB&K=f18f58c9bb4cc1e3c0325d453d01f93f82ea86e7f6ab7de03c46f59e2dc3d759&R=)

