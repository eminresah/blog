-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/6784578472/dokulen)

### [Dökülen](http://eminresah.tumblr.com/post/6784578472/dokulen)

Bir başlangıç arayışında, sahneye girecek bir delik arıyor, sahne
dünyanın ötesinden kurgulanmış sanıyor ve bazen de *pis insanlar* onu
kendi arasında paylaşmış.

Hiç oldu mu? Hayır, henüz beceremedi hiç olmayı, olsaydı sahneye girişin
kapıdan değil duvardan olduğunu farkedebilirdi.

Yazı yazmayı seviyor, bazen sahneden senaristlik teklifi almayı umduğu
olur ama yazdıklarının etki yaratmasını görmeye dayanamaz. Birilerinin
onu *biliyor* olması bile ademiyet merakını ateşlerken, konuşması, hatta
bir fiile dönüşmesi yazdıklarının… Yazmamış olmayı dilerdi.

Ego eksikliği diyebilirsiniz. Belki o nefesteki *eli hakkın elidir*
sözünün manasını *elini hakka teslim etmek* diye anlamıştır, bir fail,
bir *ajan* (gizli ajan değil, *agere*, eylemek kelimesinin ism-i mef'ulü
agentum'un Türkçe'ye Frenkçe yoluyla girmiş kuzeni *ajan*, yani
*eyleyici*), bir özne olmaktaki sıkıntısının sebebi ne olsa gerek?
Hakikatin hakikati olan Allah'a bir defa iman edince onun maksadını
*ben* orada olmasa da yerine getireceğini, eylediği, söylediği,
dinlediği, yazdığı, yazmadığı, yaptığı, yapmadığı hiç bir şeyin bu
maksadın ötesinde bir hükmü olmadığını keşfetmesi midir?

Bu dünyanın Allah'ın *memur alım sınavı* olabileceğini düşünmüş olması
mıdır? Gerçekte hiçbir şeye muktedir olmadığını keşfetmek ve buna rağmen
vazifesini yerine getirmekle kazanılan bir sınav. *Ben yaptım* dediğinde
de, *yapmak istemiyorum* dediğinde de kaybettiği bir sınav.

Bir ses kulağımdan içeri *sağlıklı yaz* diyor, *sağlıklı cümleler kur*,
bir psikoloğun karşısında kuracağın cinsten cümleler, hasta olmadığını,
bulunduğun durumu kavrayacak kadar *içgörü* sahibi olduğunu göster;
*biliyorum, zaman zaman dengesiz davranışlarım var ama ben aslında
normal bir insanım…*

Başka bir ses de *buldum, keşfettim sizin aklınızı alıklar* diye
bağırarak in tepeden aşağı diyor. Diğer bir ses bu sabahki fıkır fıkır
halimin dün yazmamış olmamdan kaynaklandığını, *uzun zamandır ilk defa
evde yalnızız* diyen sevgilinin ne kadar kıymetli olduğunu farketmenin
de aşkla muhtelit bir hayret hali getirdiğini söylüyor. *Allah sana
böyle bir arkadaşı verdiğine göre istediğin her şeyi verebilir*,
Nasreddin'in dediği gibi *doksandokuzu veren Allah yüzü de verir.*

İmtihanın zoru tımarhanede deli olmak, alemde normal olmak değil,
tımarhanede normal, alemde deli olmak. Tımarhane dünya, alem sokak,
tımarhane ev, alem işyeri, tımarhane dağ, alem deniz olabilir, bir
yandan herkes gibi, bir yandan kimse gibi değil.

Kalp konuşur, aşk susar, kalp dönüşür, aşk bakidir.

[June 22, 2011](http://eminresah.tumblr.com/post/6784578472/dokulen)

[0
comments](http://eminresah.tumblr.com/post/6784578472/dokulen#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy6KP7Ee)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918989&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzY3ODQ1Nzg0NzJcL2Rva3VsZW4iLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=KPBHDPHKEN&K=10fd0636437d5fa14445b1d6e97e92c328d62b1f4258abddbaabd24e717b4976&R=)

![](https://px.srvcs.tumblr.com/impixu?T=1434918989&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC82Nzg0NTc4NDcyXC9kb2t1bGVuIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiNjc4NDU3ODQ3MiIsImJsb2dpZCI6IjM2NDgwMjgiLCJzb3VyY2UiOjMzfV0sIm5vc2NyaXB0IjoxfQ==&U=CAGHNCJOGC&K=243fe4a600664614ed75c928394cc2bb41574e82b4d7c3eb8d5a7b370ec4d045&R=)

