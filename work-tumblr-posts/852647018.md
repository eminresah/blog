-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/852647018/alternatif)

### [Alternatif](http://eminresah.tumblr.com/post/852647018/alternatif)

Yasmino'nun hapse getirdiği “Alternatifler Sözlüğü"nden, alternatif
dünya görüşleri ve ekonomik sistemlere bakıyorum. "Durumculuk”
maddesindeyim henüz ama şu ana kadar beni saran bir şey olmadı. Sadece
“Bakunin” maddesini okurken, Marx'la ters düşmesindeki sebebin tarihsel
akış içinde haklı olduğunu gördüm ve Mikhail'i *birazcık* takdir ettim.

Yine de bütün çevreci/sosyalist/anarşist düşünceler içinde bana “ahanda
fikriyatımı buldum, bundan sonra falanfilanistim” dedirten bir fikir
mevcut değil. Meselemin temelleri şöyle:

-   Geçmişin ürettiği hal içinde bulunduğumuz durum olduğuna göre,
    geçmişteki bir takım yolları ve düzenleri talep etmek, bizi en fazla
    bugüne -yani daha iyisini aradığımız bugüne- tekrar getirebilir.
    Misalen, Rus Devrimi'nin ürettiği şey, neticede çökmüş bir sistem
    olduğuna göre, benzer bir Komünist devrim arzulamak en fazla yeni
    bir çöküş hazırlar.

-   İnsanın bencilliğinin değişebileceği veya tab'an iyi (veya kötü)
    olduğu yolundaki kabuller, bu kabulleri yapan sistemin pek de
    pratiğinin olmadığı gösterir. Okuduklarımın çoğunda zımnen böyle
    kabuller mevcut, çevre şartları düzgünse insanların bencillik ve
    istismardan uzak duracakları kabul ediliyor. Bu da, “solculuk”
    dediğimizin neden insanları çeken mistik bir hale ürettiğini
    açıklayan sebeplerden biri. Diğer anlamlarda hayli bilimsel olma
    çabası içindeki düşüncelerin, insanı algılamak sözkonusu olduğunda,
    (horgördüğü dinlerden bile geriye düşecek kadar) garipleşmesi
    şaşırtıcı geliyor. Misalen insanların kendi yaşam sürelerinde
    meydana gelmeyecek bir felaket sebebiyle çevreye zarar vermeyecek
    ama daha pahalı ürünler kullanacağını kabul ediyorlar, veya direkt
    olarak faydalarına olmayacak ama toplumlarının daha müreffeh olması
    açısından gerekli davranışları gösterebileceklerini düşünüyorlar.

Kapitalizm'e -her ne demekse- insanın tabiatından doğmuş ve faydalarını
ve eksiklerini insanın karakterinden alan bir sistem gözüyle bakmak
eğilimindeyim. O sebeple insanı Kapitalist olmaktan kurtaran
bilinçlilik, komünizm, çevreci örgütler gibi cihazlar gerçekte
Kapitalizm'in dönüştürülmesi anlamına gelmekte. Bundan dolayıdır ki 19.
yüzyılın kömür ocaklarında cisimleşmiş Kapitalizm'iyle, bugünün sıfır
emisyonlu araçlar yapmaya çalışan Kapitalizm'i bir değildir ve o zamanın
Kapitalizm'ine yönelmiş çözümler ve çözümlemeler de bugünün
Kapitalizm'ine deva olamaz… Dahası Kapitalizm muhaliflerinin
söylemlerinden ders almayı ve adapte olmayı çok iyi bildiğinden,
muhalifleri öldürmeye çalıştıkları canavarı -değiştirerek de olsa-
yaşatan “yem"lere dönüşmekte.

Kapitalizm adının gerçekte bir anlamı olmadığını ve ona yönelmiş
eleştirilerin, trafik kurallarına uymayan insanların sebep olduğu
kazalardan "Trafik Canavarı"nı sorumlu tutmak gibi, hakka ve adalete
inanmayan insanların ve düzenlerin yerine bir heyula yaratıp, sonra onu
bütün kötülüklerin anası gibi hayali bir sorumluluk yüklemek olduğunu
düşünüyorum.

Antikapitalist bir kitap okuyup, antikapitalistlikten vazgeçtim sanırım.

[July 24, 2010](http://eminresah.tumblr.com/post/852647018/alternatif)

[0
comments](http://eminresah.tumblr.com/post/852647018/alternatif#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oyoqbng)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434919021&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzg1MjY0NzAxOFwvYWx0ZXJuYXRpZiIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5Iiwibm9zY3JpcHQiOjF9&U=DKLEOEOCBN&K=7b125a64b8de338db3eafe1cb3f79138dfd8d77ca242eaf6f1dad915e6a58dcc&R=)

![](https://px.srvcs.tumblr.com/impixu?T=1434919021&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC84NTI2NDcwMThcL2FsdGVybmF0aWYiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsInBvc3RzIjpbeyJwb3N0aWQiOiI4NTI2NDcwMTgiLCJibG9naWQiOiIzNjQ4MDI4Iiwic291cmNlIjozM31dLCJub3NjcmlwdCI6MX0=&U=KIBOKNLACG&K=8a092a7ab301b86f939b51ada6540179867ed0963c0a1c2bcd2fbf43ba6f1e4d&R=)

