-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/15099132312/tanr-ve-allah)

### [Tanrı ve Allah](http://eminresah.tumblr.com/post/15099132312/tanr-ve-allah)

Bu ikisini hemen her zaman farklı anlamlarda kullanıyorum. Her yazıda
açıklamak mümkün olmuyor. Burada anlatmaya çalışalım.

Tanrı hemen her zaman insanların inşa ettiği bir kavramdır. Allah ise
kendini haber verir. Tanrı konusunda anlaşmazlığa düşmek o sebeple
kolaydır, çünkü benim Tanrım, başkalarının Tanrısına benzemez; Allah
konusunda ise anlaşmazlığa düşülmez, onu bilenin *emin* olması ve
üzülmeyecek olmasının sebebi de budur. Allah konusunda anlaşmazlığa
düşülmez, çünkü insan Allah hakkında teslimiyetle konuşur, söylediğinin
her zaman eksik olduğunu bilir ve bu konuda tartışmanın kendine
düşmediğinin farkındadır.

Allah'ın zatı hakkında düşünmek insana fazla bir şey kazandırmaz. Allah
şöyle midir, böyle midir, şöyle olursa böyle mi olur, böyle olursa şöyle
mi olur; neticede Allah'ın verdiği akılla ve onun yarattığı mantıkla,
onun ihata ettiği kainatın içinde bunları düşünerek anlayabileceğimiz
tek şey, araçlarımızın amaca uygun olmadığıdır. Bunu idrak etmek yerine
tartışmaya başlarsak, Allah'a değil, kendi Tanrımıza yaklaşmış oluruz.

Kelam ehli, Kitab-ı Mecid'in söylediklerini mantığa vurup bir akaid
çıkarmışlar. Şahsen bu akaide, *şunu yapın* diyen hükümler kadar değer
vermiyorum, falanca ayet temsili imiş, filanca ayet temsili değilmiş,
şunu dersen şöyle demekmiş, Allah şöyle olamazmış, böyle olabilirmiş
gibi konuşmaların hepsi, gerçekte cemaate yönelik, onların arasındaki
fikir birliğini sağlamaya yönelik aktiviteler gibi geliyor. Kişinin bu
meselede acizliğini anladıktan sonra, mesela namazı konusunda bunlardan
daha dikkatli olması gerektiğini düşünüyorum.

Tasavvuf ehlinin buna mukabil söyledikleri de benzer. Birinin mantıkla
anlamaya çalıştığını, diğeri ilham yoluyla anlamaya çalışıyor; ancak
sonunda mantık da, ilham da sahibine ait ve bunları gereğinden fazla
ciddiye almak, kişiyi asıl meselesinden, *salih amel* meselesinden
uzaklaştırabiliyor. Hayatını nasıl yaşaması gerektiğini bilen ve bu
bilginin hakkını veren insanın eğlence kabilinden bu mevzuyu dert
edinmesi normal, ancak nasıl yaşaması gerektiği konusunda tereddüt
sahibi olan insanın, Allah'ın zatı hakkında kafa yorarak edinebileceği
pek bir şey yok.

İnsanın Allah'la yakınlaşmasının yolu ise, her türden Tanrı'yı
reddetmekle başlıyor. *La ilahe* ile yola çıkmadan, *illallah* safhasına
ulaşmak pek zor. Etrafındaki putlar, insanlar, para gibi tanrıları
reddetmekle başlayıp, kendi içindeki akıl gibi, nefs gibi, hevesler gibi
tanrıları da reddetmekle devam edince, insan Allah'a yaklaştığının ve
ondan başkasının ilahlığının muhal oluşunun farkına varıyor. Buradan
sonra kişinin gördüğü, bildiği, yaşadığı hiçbir şey Allah'ın her şeyi
kuşatan bilgisi ve kudretinden uzak durmuyor; batıl Tanrıları yerinden
eden tartışmalar ve imanları sallayan gelişmeler Allah'ın hakkında
değil, mahlukata ve Allah'ın insana verdiği hilafete dair görünmeye
başlıyor.

Tanrıların her zaman kişide huzursuzluk ürettiğini, kalplerin yalnız
Allah'ın zikriyle tatmin olduğunu görüyor. Yeryüzündeki ve ötesindeki
her şeyin, yalnızca Allah'ın bildiği bir hikmet içinde varolduğunu
anlıyor. *La ilahe* Ateistçe bir söz, ancak *illallah* izniyle
Ateistlerin yapamadığını, yani kendi içindeki tanrıları da ezip,
göklerin ve yerin ardındaki kudret elini görmek nasip oluyor.

Bu söylediklerim, yukarda itibar etmediğimi söylediğim ilham cinsinden
gelebilir. O sebeple sadece farklı anlamda kullandığım iki kelimeyi
açıklarken başvuruyorum. Hakikate vuslat için kişinin kendi fiili ve
idrakinden ötesi yok.

[December 31,
2011](http://eminresah.tumblr.com/post/15099132312/tanr-ve-allah)

[0
comments](http://eminresah.tumblr.com/post/15099132312/tanr-ve-allah#disqus_thread)

[2
notes](http://eminresah.tumblr.com/post/15099132312/tanr-ve-allah#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1OyE3_dcO)

[View the discussion thread.](http://erblog.disqus.com/?url=ref)

1.  [![](http://38.media.tumblr.com/avatar_17d7756f7f8f_16.png)](http://ztopya.tumblr.com/ "aglea ")[ztopya](http://ztopya.tumblr.com/ "aglea")
    likes this
2.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918776&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzE1MDk5MTMyMzEyXC90YW5yLXZlLWFsbGFoIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJub3NjcmlwdCI6MX0=&U=PJPLNMPJAA&K=27c518194ff390b6e8b4ab5861124528f3da3ef2b031b4684bbc88053fdefe27&R=)

![](https://px.srvcs.tumblr.com/impixu?T=1434918776&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8xNTA5OTEzMjMxMlwvdGFuci12ZS1hbGxhaCIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5IiwicG9zdHMiOlt7InBvc3RpZCI6IjE1MDk5MTMyMzEyIiwiYmxvZ2lkIjoiMzY0ODAyOCIsInNvdXJjZSI6MzN9XSwibm9zY3JpcHQiOjF9&U=MGEJKIDDGE&K=a368b2bf6184983a6c1f6bee49e01d35dd8bde509d96297fb61763de26791009&R=)

