-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/592495236/hayli-gunluk-bir-yaz)

### [Hayli günlük bir yazı](http://eminresah.tumblr.com/post/592495236/hayli-gunluk-bir-yaz)

Yasemin hanım biraz önce uyumanın bana mahsus olduğunu iddia ediyordu,
bir yandan Perec'in yetmişdört senesinde ne zıkkımlandığının listesini
okuyor, bir yandan da otobüste sallanıyordu ama şimdi uyuyor. Kendimi
aldatılmış falan gibi hissetmiyorum.

Bu otobüs yolculuğu hayli sıkıcı, önümüzde televizyon ekranı, arada
gelip geçen toraman bir muavin -ki ben yaşlandığımı otobüs muavinlerinin
benden genç olduğunu gördüğümde idrak etmiştim- ve saatlerce sürecek
gibi gelen bir sallantı… Televizyonu hiç açmadım, ne işe yaradığını
unutmuşa benziyorum.

Yasemin hanımın beyaz bilgisayarı umuyoruz bu sallantıya karşı alerjik
değildir, yoksa yanında olamayacağım dört ay on gün boyunca hakkımda
kötü yazılar yazar ve bundan sonra yazdığım yazıları *like* etmez.

Gözümü kapatınca saniyeler içinde olmak istediğim yerde oluyorum ama bu
otobüsün beni oraya götürmesi saatler alıyor, yol da seyredilesi değil,
muavinin suratında da ergenlik sivilceleri var ve ben iki gün sonra bir
uçakla İzmir semalarına avdet edeceğim. Vatani görevimi bir askeri
kampta, subay çocuklarına dondurma ve sair kuruyemişi Atatürk ilkelerine
uygun ve vatan millet menfaatlerine münasip satarak yerine getireceğim.
Belki beni, onbeş senelik bilgisayarcılık bilgime istinaden internet
kafe çavuşu yaparlar da ben de tecrübe ve bilgimi vatanım için sonuna
kadar kullanabilirim.

Askerlikle ilgili yazmayalım, askeri istahbaratın çok iyi çalıştığını ve
askerlikle ilgili konularda “istihbarata karşı koyma” denen bir şeyden
bahsetmişlerdi, mesela bizim binbaşının magnum klasik mi, yoksa bademli
mi sevdiğini telefonda bile söylememiz yasak, çünkü bu bilgi düşmanın
eline geçebilir ve ülkemizi bir magnum uğruna kaybedebiliriz. Ülkemizi
kaybetmesek bile binbaşıyı -albay bademli seviyorken kendisi klasik
sevdiği için- kaybedebiliriz ki hoş olmaz. İyi adamdır binbaşı,
üzülmesini istemem.

Askerlik anılarımı -ki takdir edersiniz ki pek olacağını sanmıyorum, en
fazla ne kadar sıcak olduğunu anlatabilirim size- bittikten sonra
anlatmayı planlıyorum. Ama en kötüsü herhalde değişmeyecektir: elinize
aldığınız gazetede benzer bir kamuflaj giymiş -ve benim gibi neftesiz
dolaşmayan- vatan evladının yüzlerce kilometre ötede vurulmuş olması…
İnsan bir ayrı hüzünleniyor, bir ayrı suçluluk duyuyor bundan.

[May 12,
2010](http://eminresah.tumblr.com/post/592495236/hayli-gunluk-bir-yaz)

[0
comments](http://eminresah.tumblr.com/post/592495236/hayli-gunluk-bir-yaz#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1OyZKCA4)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918973&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzU5MjQ5NTIzNlwvaGF5bGktZ3VubHVrLWJpci15YXoiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=GJCIBKNHOJ&K=608e859727c37bdd77d0fc501f784297e2e6794fd0f4461bd37c5e240670f322&R=)

![](https://px.srvcs.tumblr.com/impixu?T=1434918973&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC81OTI0OTUyMzZcL2hheWxpLWd1bmx1ay1iaXIteWF6IiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiNTkyNDk1MjM2IiwiYmxvZ2lkIjoiMzY0ODAyOCIsInNvdXJjZSI6MzN9XSwibm9zY3JpcHQiOjF9&U=ABKOGKKDOH&K=dcef26e47655ed03e931eb6e748692bdaaa47e7be1159f38423701acb186c056&R=)

