-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/17228470545/gun-sayan-megaloman)

### [Gün Sayan Megaloman](http://eminresah.tumblr.com/post/17228470545/gun-sayan-megaloman)

Bir gün kardeşim bana haftanın hangi günü olduğunu sordu. *Onu
bilmiyorum da, benim 11882. günüm* dedim. *Deliler hastanesine yatsan
oryantasyon testini geçemeyebilirsin, bu söylediğini de megalomaniye
sayarlar* dedi.

*Ah* dedim, *benim gibi mutevazıların en mutevazısının başına bu da mı
gelecekti. Daha yeni bir devlet kurmam, bir anayasa yazmam ve dünyayı
değiştirmem lazımdı halbuki.*

Bu sonuncusunu demedim tabi. Öyle her şeye inanma okur. Yalan kendini
gerçekle dokur.

7binli günlerimden beri ara ara takvim olarak kullandığım bu
*doğduğumdan beri geçen günleri sayma* yöntemini, [*ümm'ül
blogan'da*](http://blog.eminresah.com) yazıların başında da
kullanıyorum. PHP'nin tarih fonksiyonları bir acayip, onun için her
zaman tutmuyor ama yaklaşık olarak denk gidiyoruz.

4000 gün kadar önce başlarken derdim neydi hatırlamıyorum, ancak çok
sonraları [Mu'minun
113'te](http://www.kuranmeali.com/ayetkarsilastirma.asp?sure=23&ayet=113)
*saymasını bilenlere sor* kısmını okuduğumda *aaa burada benden
bahsediyor* demiştim.

Takvim olarak kısa olmasından dolayı tercih ediyorum. 7.2.2012 mi daha
kısa 11895 mi? Dümdüz ilerlediği, hafta içi, hafta sonu, ay, yıl falan
bilmediği için kendimle ilgili plan/muhasebe yapması daha kolay geliyor.
Planlarımı/değerlendirmemi yüz günlük yapıyorum ve mesela birine *95
gündür şeker yemedim* demenin *üç aydır şeker yemiyorum* demekten
(önemli olmasa da) bir farkı oluyor.

Bundan daha önemlisi, her gün o sayı arttıkça bunun bir sınırı olduğunu
hatırlıyorum. Ben olsam da olmasam da 2012 yılından 2013'e, 2113'e,
2513'e devretme ihtimali kuvvetli ama o sayaç bir gün duracak. Normal
takvim kullanırken insan günlerinin bir sonu olduğunu gözden
kaçırabiliyor, çünkü o takvimin ilerlemesinin benimle bir alakası yok,
ancak 11894'ten 95'e atladığında, bunu gözden kaçırmam imkansız. *Bir
gün daha kayboldu, bir gün daha yaklaştın.*

Bir de (bunu kimseye söylemeyin) yazılar olsun, sair konular olsun,
sadece o gün için geçerli oluyor. Blog'daki yazıların başında bu
sayıların yazması ondan, E(11895) bunu yazmış. E(11896) belki tamamen
başka bir şey yazar, E(11900) ise ne olur Allah bilir. E fonksiyonu
nonlineer kaotik bir fonksiyondur, nereden nereye döneceği belli olmaz,
bakalım sonunda çizdiği şekil neye benzeyecek.

Hafızası fazla geriye gitmeyen, meselesini gün içinde halletmeye çalışan
ve genelde *ölümün kardeşi* uykuya dalmadan önce yeryüzüyle ilgisini
bitirmeye çalışan bir insanım. Çoğundan uzun vadeli işler yaptığım
doğrudur, yine de yarın uyanmayacak olursam yeryüzünden olabilecek en az
duygusal yükle ayrılmak isterim.

Bir de, ister istemez, o günü olabildiğince hakkıyla yaşamak gayreti
oluyor. *11895. şansım bu benim* diyormuş gibi. *Yeryüzünde bir gün veya
daha az kaldık* diyenlerden olmamak için.

Bu anlattıklarımla megalomani teşhisini hafifletip dışarı çıkabilirim
umarım.

[February 08,
2012](http://eminresah.tumblr.com/post/17228470545/gun-sayan-megaloman)

[0
comments](http://eminresah.tumblr.com/post/17228470545/gun-sayan-megaloman#disqus_thread)

[3
notes](http://eminresah.tumblr.com/post/17228470545/gun-sayan-megaloman#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1OyG2vPaH)

[View the discussion thread.](http://erblog.disqus.com/?url=ref)

1.  [![](http://33.media.tumblr.com/avatar_38083684e558_16.png)](http://gelengidenkalan.tumblr.com/ "gele gide kala ")[gelengidenkalan](http://gelengidenkalan.tumblr.com/ "gele gide kala")
    likes this
2.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918817&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzE3MjI4NDcwNTQ1XC9ndW4tc2F5YW4tbWVnYWxvbWFuIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJub3NjcmlwdCI6MX0=&U=ONCLPMJPCM&K=7d6a608333bd217f80795b6cf287b9fd67d5ebe594f3a0a9b8c5284f1a5a62f9&R=)

![](https://px.srvcs.tumblr.com/impixu?T=1434918817&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8xNzIyODQ3MDU0NVwvZ3VuLXNheWFuLW1lZ2Fsb21hbiIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5IiwicG9zdHMiOlt7InBvc3RpZCI6IjE3MjI4NDcwNTQ1IiwiYmxvZ2lkIjoiMzY0ODAyOCIsInNvdXJjZSI6MzN9XSwibm9zY3JpcHQiOjF9&U=JCGGBAGABC&K=9e100a0b690a3d317d7717ff62e31cc18c1252dc779592286cdfa0437e101690&R=)

