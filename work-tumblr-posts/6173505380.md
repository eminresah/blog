-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/6173505380/kulturun-tas-y-c-s-olarak-birey)

### [Kültürün Taşıyıcısı Olarak Birey](http://eminresah.tumblr.com/post/6173505380/kulturun-tas-y-c-s-olarak-birey)

[Bu konuya zaman zaman](http://blog.eminresah.com/?p=292) dönüyorum.
Burada *ortogonal erk* diye bir kavram üfüreceğim, onun için yeniden
geldim.

Bizimkinin hedeflediği modern toplum, bireyi kendi hayatıyla ilgili tüm
konularda serbest bırakır. İdealleri açısından bu güzel ve doğru.
Bununla beraber sonuçları pek de hedeflendiği şekilde *farklı yaşama*
olmuyor, çünkü bir yandan serbest bırakırken, bir yandan da sadece
kozmetik açıdan renklendirilmiş aynı hayatları, diğerlerinden daha kolay
yaşanır kılıyor. Misalen bir Kızılderili gibi düşünmek ve yaşamak
mümkün, buna kimse karışmıyor ama bu hayatı çocuklarınıza aktarmanız
neredeyse imkansız, çünkü modernliğin renkli dünyası, televizyonu,
Facebook'u, envai çeşit şekerleriyle çok daha cazip bir hayat sunuyor. O
hayatın pençesinden kurtulabilen eser sayıdaki insan dışında hepimiz, en
fazla kafasına tüy takıp Kızılderili numarası yapan modern insanlar
olabiliyoruz.

Bu başlıbaşına *gelişme* ile açıklanabilecek bir mesele değil. Çünkü
bize neyi düşünmemiz gerektiği de buyuruluyor, nasıl yaşamamız gerektiği
de aşağı yukarı belirleniyor, hemen bütün demokrasilerde seçenekler
sınırlı, ben herkesin Kızılderili gibi yaşaması gerektiğini
savunamıyorum, çünkü sayım az ve fikrimi dayatacak mevki, medya, servet,
askeri güç gibi cihazlar ancak modern toplumla uyumlu olursam bana
veriliyor. Kızılderili olarak sadece müzelik olabilirim, zaman zaman
insanlar gelsin ve beni seyretsin, sonra birbirlerine anlatıp
eğlensinler diye… Veya daha kötüsü şeytanlaştırsınlar ve düzenlerinin
tanrılarını aklayıp paklasınlar diye.

Gördüğüm okuduğum kimsenin umurunda değil ama bu *yeknesaklaşma*
önümüzdeki yüzyılın en önemli meselesi gibi geliyor bana. Kültürler
sadece ticari olabildikleri ölçüde yaşasın ve insanlar müşteri
olabildiği ölçüde farklı olabilsin. Müşteri olmaktan alıkoyacak herhangi
bir gelişme *bir şekilde* boğulsun. İnsanlar çemberin dışına çıkmaya
*bir merak* başlasın ama devam ettiremesin, çünkü gerçekten farklı hayat
tarzlarını yaşamak için insanın ödemesi gereken bedelin en büyüğü olan
*yalnızlığı* ödemek imkanı olmasın.

Kastım modern toplumu geride bıraktığı safhalardan birine götürmek için
bahane üretmek değil, o sebeple devletin kültür taşıyıcısı olmaya
soyunduğu İran veya bir ölçüde Türkiye gibi bir düzeneğe bahane üretmek
değil, modern toplumun kültür meselesini bireyin (veya ailenin)
ihtiyarına bırakan prensiplerinin pek de hürriyetşahi olmadığını
göstermek. Standart hayatlar yaşamak diğerlerine nisbetle çok daha kolay
ve ucuz ve insanlar farklı olmayı becerecek, atalarından devşirdikleri
dünya algısının istediği şekilde yaşayacak imkana sahip değil. Devletin
bir kültür lehine diğerlerini ezmesi de çözüm değil, çünkü bu modern
toplumun yumuşaklığını *değerli* gösteren, modern toplumu aklayan bir
duruş; ağzını açanın (sanki tüm dertlerini çözecekmiş gibi) demokrasi
edebiyatı yapmasının sebebi de alternatiflerin beceriksizliği.

Bu meselenin çözümü nedir? Kültür taşıyıcılığının yasama, yürütme, yargı
ve medya gibi bir erk olarak tesisi ve yaşama biçimlerinin bireyler
yoluyla değil, bu erki taşıyan cemiyetler yoluyla korunması. Bu tüm
erklerin birbirinden olabildiğince
[ortogonal](http://en.wikipedia.org/wiki/Orthogonality) konumlandığı ve
fonksiyonlarına göre şekillendiği bir toplum düzeninde olabilir.
Ekonomi, güvenlik, denetim, kültür, medya erklerinin ayrı
örgütlenmelerle toplumda varlığını sürdürdüğü ama herkesin bir şekilde
bu örgütlenmelere mensup olduğu bir toplum. Her insanın ekonomide
alacağı ve vereceği, güvenlikte sorumluluğu, denetimde yetkisi, kültürde
cemiyeti ve değerleri, medyada sözü olabilen bir toplum. Nihayetinde
*çoğunluğun dediği doğrudur'a* çıkan demokrasi gibi değil, çoğunluğun
azınlığı ezmediği, azınlığın da hürriyeti istismar etmediği bir toplum.

Bireyin hayat tarzını taşıyan cemiyeti seçebileceği ama cemiyetin de
bireyin hayat tarzı hakkında söz sahibi olduğu bir toplum. Doğrunun veya
yanlışın, hürriyetin ve kısıtlamaların sonu gelmez tartışmaları ve buna
bağlı oylamalarından çok, cemiyetlerin kendi mensupları için kültüre yön
verebildiği bir toplum. Ben böyle bir toplumu istiyorum. Değişik
insanların gerçekten değişik olduğu ve bu yüzden aç ve yalnız
kalmadıkları bir toplum.

Hepimiz *ihtiyaçları karşılanan robotlar* olmadan önce söylemek istedim.

[June 04,
2011](http://eminresah.tumblr.com/post/6173505380/kulturun-tas-y-c-s-olarak-birey)

[0
comments](http://eminresah.tumblr.com/post/6173505380/kulturun-tas-y-c-s-olarak-birey#disqus_thread)

[1
note](http://eminresah.tumblr.com/post/6173505380/kulturun-tas-y-c-s-olarak-birey#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy5l_3Ta)

[View the discussion thread.](http://erblog.disqus.com/?url=ref)

1.  [![](http://38.media.tumblr.com/avatar_17d7756f7f8f_16.png)](http://ztopya.tumblr.com/ "aglea ")[ztopya](http://ztopya.tumblr.com/ "aglea")
    likes this
2.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918978&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzYxNzM1MDUzODBcL2t1bHR1cnVuLXRhcy15LWMtcy1vbGFyYWstYmlyZXkiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=IGJHJINKMB&K=fd108c4efd51d1ca8eb9fe8f7c6ced5eadf485281415f2f710bf1634d7dc9b3c&R=)

![](https://px.srvcs.tumblr.com/impixu?T=1434918978&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC82MTczNTA1MzgwXC9rdWx0dXJ1bi10YXMteS1jLXMtb2xhcmFrLWJpcmV5IiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiNjE3MzUwNTM4MCIsImJsb2dpZCI6IjM2NDgwMjgiLCJzb3VyY2UiOjMzfV0sIm5vc2NyaXB0IjoxfQ==&U=JELMPOMFPK&K=81d0c09606001aca61f47632177866d38601f4b474210d2f1659c9afde90b2ce&R=)

