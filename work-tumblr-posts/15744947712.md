-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/15744947712/ciddiyet)

### [Ciddiyet](http://eminresah.tumblr.com/post/15744947712/ciddiyet)

Bende eksik olan şey belki de budur: Ciddiyet. Bir şeyleri ciddiye
almayı *yeniden* öğrenmem gerekiyordur, belki bu yüzden konuşmaya ve
yazmaya karşı da ciddi değilimdir, korkularım sadece ailevi cinsinden,
hani *tosuncuk* hasta olmasın, sevgilim üzülmesin, burnum yamuk durmasın
cinsinden korkular olduğu için böyle yekpare bir pespayelik içinde
aklımın el feneriyle bir çatlak bulup çıkmaya, çıkmaya, çıkmaya ama
tabii ki yeterince aramak işime gelmediğinden esarete, esarete, esarete
mahkumumdur.

Ciddiyet her faaliyete lazım, bakıyorum yeryüzünde herkes, hemen herkes
yani, benden daha ciddi duruyor. Benim içim bi acayip, bilmeyen ne
bilsin bizi ama bilenler neden *Beethoven gibi* sağır kalmam muhtemel
olduğu halde konuya espriyle yaklaşabildiğimi veya içinde bulunduğum
maddi imkan(sızlık) ve şeraitin neden bende gereken vehmi
uyandırmadığını sorabilir. Zaman zaman kendimi bunaltmaya çalıştığım
oluyor, bu kadar stres-vareste bir adam olmak odunluk gibi de gelebilir
diye ve bazen ciddi ciddi ciddiyetsizliğimin akıbetinden korktuğum için.

Velakin, olmuyor, yapamıyorum. Şahs-ı manevimde mündemiç evham-ı hakikat
dışında bir vehim bulamıyorum. Eşyaya dair sorumluluklarımı yerine
getirmek konusunda sallapati, evlad-ı i'yal konusunda nisbeten sami’,
velakin türklerin dillerindeki türlü çeşit korkuya karşı gergedan
gibiyim. Gergedan, yani burnunun ucuyla meşgul ve derisi kalın
olduğundan dert ve gam işlemeyen bir hayvancağız.

Bugün yaklaşık on senedir ara ara yaptırdığım gibi bir işitme testi
yaptırdım, ilkinde işitme eşiğim 30 dB değildi, daha az bir şeydi, bugün
biri 42, diğeri 43 dB ile yeni bir rekor kırdılar. Dahası doktor,
hastalığın iç kulakta da mevcut olduğunu ve bu sebeple ameliyat da olsam
*sıfır kulak* olmayacağını söyledi.

*Olsun* dedim, *ben zaten onun için gelmedim, sen asıl şu burna bir
bak.*

Tamam, kabul ediyorum, *sağır kalacağım da dedikodu duyamayacağım* diye
bir korkum yok, ekmek parası için de kritik bir duyu organımız değil
ancak bende bunun yine de daha fazla bir üzüntü meydana getirmesi
gerekmez miydi? Canım daha çok canımın sıkılmadığına sıkılıyor, ne
olacak benim bu ciddiyetsizliğim?

[January 13,
2012](http://eminresah.tumblr.com/post/15744947712/ciddiyet)

[0
comments](http://eminresah.tumblr.com/post/15744947712/ciddiyet#disqus_thread)

[1 note](http://eminresah.tumblr.com/post/15744947712/ciddiyet#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1OyEgUDO0)

[View the discussion thread.](http://erblog.disqus.com/?url=ref)

1.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918796&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzE1NzQ0OTQ3NzEyXC9jaWRkaXlldCIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5Iiwibm9zY3JpcHQiOjF9&U=HCPDLNANCL&K=a00ea9aa5c5dd1bf56ec244437f0661f7702378cbacb3ee35f3f8798b9cfc13f&R=)

![](https://px.srvcs.tumblr.com/impixu?T=1434918796&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8xNTc0NDk0NzcxMlwvY2lkZGl5ZXQiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsInBvc3RzIjpbeyJwb3N0aWQiOiIxNTc0NDk0NzcxMiIsImJsb2dpZCI6IjM2NDgwMjgiLCJzb3VyY2UiOjMzfV0sIm5vc2NyaXB0IjoxfQ==&U=CIOPBADFJK&K=eb715e5b3ac37da5196101d170fd98d6fed0702fc482ad875f203c7bb2bbd0f8&R=)

