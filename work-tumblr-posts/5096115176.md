-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/5096115176/yasl-l-k)

### [Yaşlılık](http://eminresah.tumblr.com/post/5096115176/yasl-l-k)

İnsan yaşlandığını ne zaman hissetmeye başlar?

Ben sanırım doğduğum zamandan beri hissediyorum. Annem yaşlı doğduğumdan
bahsettiğine göre ve kendimi asla genç hissetmediğime göre doğru
olabilir.

Yine de *daha da yaşlanma* sözkonusu, herkesin başına gelen cinsten bir
yaşlılık.

Daha halsiz hissettiğim ve daha yalnız, hayatın hiç de umduğum gibi
gitmediğini düşünerek geçirdiğim günler… Şu sıralar kendime gösterdiğim
sabrın neticesi ortaya sermediğim bütün saçmalamaların serilmesi.
Aklımın dizginleriyle yerinde duran kötü huylarımın ortalık yere
çıkması, dilimin sivrileşmesi, tanıdığım insanların tanımadığım
hallerine şahit olmak, geçmişin ölmesi, artık işlerimin acele olması ve
bencilleşmek… *Ölüm bana sizden daha yakın, bencilleşmeye hakkım var.*

Bulunduğu durumda mutlu bir insanın gelecek korkusu normal sayılabilir,
ben de böyle bir korku duyuyorum. Önceden yaşlanmak biraz daha kolaymış
gibi geliyor bazen, en azından insanlar doğdukları dünyaya benzer bir
dünyada ölüyormuş, şimdilerde yaşlanmakla ilgili düşünecek daha çok şey,
teknolojinin, çevrenin, ülkenin, insanların nereye gittiği var. *Ben
nereye gidiyorum* bunların yanında bir ayrıntı, ama bizim için en önemli
ve (verebilirsek) cevabını verebildiğimiz tek soru.

İnsan gençliğinde lehine hizmet etmiş özelliklerin yaşlılıkta aleyhine
döndüğünü görebilir. Etrafındaki insanların en akıllısı olarak onlara
yön vermiş biri, yaşlanınca o günlerinden kalan sebatını inada,
konuşkanlığını gevezeliğe çevirebilir. *Nemo ante mortem beatus* demiş
Romalı, ölümden önce kimse mutlu değildir, yani belli olmaz, zenginlik
ve başarı içinde geçmiş bir ömrü kekre ve sıkıcı karakter yüzünden
yalnızlıkla tamamlamak mümkün bir sondur.

İlk gençliğimde kendime bir meslek edinmenin insanlarla ilişki(sizlik)
açısından en doğru yol olduğuna kanaat etmiştim. Meslek derken eşya
üzerinde özel bir tasarruf ve beceri gerektirenlerden bahsediyorum, laf
üretmek veya insanları yönetmek gibi *sahte* mesleklerden değil,
ayakkabı yapmak veya saat tamir edebilmek gibi. Bunun üzerine insan
isterse yöneticilik, isterse (benim burada yaptığım gibi) laf
üreticiliği ekleyebilir, ancak meslek sahibi olmanın getirdiği güven
olmadan bunları da olması gereken şekilde yapamaz. İnsanlara kafadan
bağlı olmak zaten sıkı ve daraltıcıdır, buna bir de göbek bağı eklemek
daha da sıkıcı bir hayata yol açar. Bu inancım hala devam ediyor.

Otuzlarımdaki meselem ise yaşlılığımı nasıl karşılayacağım. O zamana
asla ulaşamayabilirim ama ulaşırsam ihtiyarlığımın kendimdeki ve
etrafımdaki sorunlardan biri haline gelmesini istemem. Yaşlılığın da
gençlik gibi bir hakkı var ve ona hakettiği gibi davranmak gerek.

Karakterimin kötü taraflarını tutan dizginlerimin daha zayıflayacağını
tahmin ediyorum. O sebeple bu dizginleri biraz daha güçlendirmek, egomu
biraz daha azaltmak, kendi vaktimi değerlendirebilecek ve insanların
ilgisine daha az muhtaç meşgaleler bulmak. Hayat çocukluğumdaki kadar
zor değil şu an, belki yaşlılıkta da bu kolaylaşma devam eder. Kendimi
dünyaya ve insanlara sıkı sıkıya sarılmış bağlardan biraz daha
kurtarırım, çünkü anladığım kadarıyla ne yaşadığım değil, hangi
duygularla yaşadığım belirliyor akıbetimi. Saraylarda huzursuz ve
sokakta huzurla yaşamak mümkün. Ne kadar ehlileşebilir, kötülükle
(fiilen veya zihnen) ilgimi ne kadar kesebilirsem, yaşamak vazifesini o
kadar rahat tamamlayacağımı düşünüyorum.

[May 01, 2011](http://eminresah.tumblr.com/post/5096115176/yasl-l-k)

[0
comments](http://eminresah.tumblr.com/post/5096115176/yasl-l-k#disqus_thread)

[1 note](http://eminresah.tumblr.com/post/5096115176/yasl-l-k#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy4lm8le)

[View the discussion thread.](http://erblog.disqus.com/?url=ref)

1.  [![](http://38.media.tumblr.com/avatar_17d7756f7f8f_16.png)](http://ztopya.tumblr.com/ "aglea ")[ztopya](http://ztopya.tumblr.com/ "aglea")
    likes this
2.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918947&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzUwOTYxMTUxNzZcL3lhc2wtbC1rIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJub3NjcmlwdCI6MX0=&U=IPDPGCJHCK&K=95999f2dffee79d97b206a5ae9e6415d0e510891f6c2d9dcaa24b1cab7ff34e7&R=)

![](https://px.srvcs.tumblr.com/impixu?T=1434918947&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC81MDk2MTE1MTc2XC95YXNsLWwtayIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5IiwicG9zdHMiOlt7InBvc3RpZCI6IjUwOTYxMTUxNzYiLCJibG9naWQiOiIzNjQ4MDI4Iiwic291cmNlIjozM31dLCJub3NjcmlwdCI6MX0=&U=ANBCJHBOMM&K=5ec74497f25ed9ad1605342565e8863bd484002fc369c73126309b772c61e310&R=)

