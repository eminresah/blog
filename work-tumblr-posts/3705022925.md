-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/3705022925/layk)

### [Layk](http://eminresah.tumblr.com/post/3705022925/layk)

Internet sözkonusu olduğunda kendimi yaşlı hissediyorum, 3600 baud
modemle üniversite numaralarını arayıp, “Uçbirim"de komutlar yazarak
Internet'e bağlanılan ve “bedava eposta hesabı"nın *haber olduğu*
zamanları hatırlıyorum. Superonline'a 33.6K ile bağlanmaya
başladığımızda çağ atlamış gibi olmuştuk.

Bu yazıyı 14Mb'lik kablosuz hattan gönderiyorum.

O zamandan beri değişen sadece teknik imkanlar olmadı, Internet'in
demografisi de değişti, daha *normal* insanlar çoğunluk oldu, günlük
hayatın sosyalliğini buraya taşıdılar, ben günlük hayatta olduğu gibi
burada da bu sosyalliği kendim için pek *faydalı* bulmadım. Kaçmadıysam
da, *çünkü ben göründüğüm gibi değilim, aslında insanları severim*, pek
dahil olmak da istemedim. Eski günlerin mail gruplarındaki amansız
kavgaların yerini bir videonun altında *dingelip* geyik yapmak aldı, o
email gruplarından “senin adın da nilüfer, benim adım da nilüfer, ah ne
kadar güzel” yazanlar olduğu için ayrılan ben, şimdi çoluk çocuğun
birbirine eşekli videolar gönderdiği muhitlerde isbat-ı vücud eylemek
zorunda kaldım.

Velakin Internet'in yeni adabı muaşeretine alışamadım. Bunlardan biri
de, itiraf gibi olacak, gördüğüm video, resim, yazı vs.‘yi *layklama*
adeti. Sevdiğim şeyler olsa bile -ki çoğunlukla oluyor, zaten sevmediğim
insanları bu isimle, takip etmiyorum- layklamak aklıma gelmiyor, aklıma
gelse de, bunun getirdiği *akşam oturması* tadı, *birbirimizi
layklayalım* duruşu hoşuma gitmiyor. Bende böyle garip bir *asosyallik*
var ve bunu yenmek için kendimi zorlamam gerekiyor.

Bir zamanlar başka bir blog'da, yazdıklarıma gereğinden fazla *ayy çok
güzel* yorumu almaya başlamıştım. Bunun beni rahatsız ettiğini farketmem
uzun sürmedi. Kendi yazdıklarını çok seven bir insan değilim, çoğunlukla
mecburiyetten yazıyorum, bir çok zaman *söylediklerimi söyleyen biri
olsa da ben de artık yazmayıp işime baksam* dediğim oluyor, ancak
herkesin çeşitli hastalıkla malül olduğu yerde benim de yazmak gibi bir
hastalığım var ve bunu gereğinden fazla ciddiye almak, *ayh ne güzel
yazmışım* demek, komik geliyor. *Layk* o günleri hatırlatıyor sanırım
biraz da.

Layklamışsam bunu genelde *sonradan bulması kolay olsun* diye yapıyorum.
İşaretlemenin başka bir şekli.

Internet'in sosyal kurallarından biri olduğunu kabul etmekle beraber,
arkadaşlarımdan, eğer benden böyle bir beklentileri varsa, lütfen
kusuruma bakmamalarını rica edeceğim. *Layk* neslinden değilim, dinozor
sayılırım ve yeni adetlere alışmak beni hayli zorluyor. Dedelerin
sığındığı şemsiyeye sığınıp, bazı kusurlarımın hoş görülmesini
bekliyorum.

[March 08, 2011](http://eminresah.tumblr.com/post/3705022925/layk)

[0
comments](http://eminresah.tumblr.com/post/3705022925/layk#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy3SrYdD)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918882&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzM3MDUwMjI5MjVcL2xheWsiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=FIPFGKLJIA&K=52974a196cf1e1453064418fb2af52d2e91a35ab275c73eb137934bde13ee070&R=)

![](https://px.srvcs.tumblr.com/impixu?T=1434918882&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8zNzA1MDIyOTI1XC9sYXlrIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiMzcwNTAyMjkyNSIsImJsb2dpZCI6IjM2NDgwMjgiLCJzb3VyY2UiOjMzfV0sIm5vc2NyaXB0IjoxfQ==&U=FNCBHBFFEP&K=2fee13aa5326ed474c6b6a770f4bd16304be48014b9692d43fd8f947bab83d7b&R=)

