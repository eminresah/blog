-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/3690021630/menfaat)

### [Menfaat](http://eminresah.tumblr.com/post/3690021630/menfaat)

Napolyon'un sözüydü sanırım: *İnsan sadece iki kaldıraçla harekete
geçer, korku ve şahsi menfaat.*

Bu sözü duyduktan sonra iki şeyi düşündüm; birincisi *şahsi menfaat*
denen insan özelliğini onun bir kusuru gibi algılayan ve kendilerine
genelde *solcu* diyen insanları düşündüm. Şahsi menfaati ortadan
kaldırmanın diğer anlamının insanların yapmaları gereken işleri sadece
korkuyla yapmaları olduğunu…

Bu insan tipine etrafımda pek sık rastlamıyorum, çünkü gerçek hayatta
hepimiz menfaatimizi daha bi düşünüyoruz, ama Internet, *öz-menfaatin*
neden kötü olduğunu ve bütün kötülüklere nasıl kaynaklık ettiğini
anlatan insan yavrularıyla dolu. Her okuduğumda, diyorum ki, demek ki bu
arkadaşlar öz-menfaati *korku* ile değiştirecekler, *dışlanma korkusu*,
*ceza korkusu*, *ciddiye alınmama korkusu*, *yakılma korkusu* gibi
korkular getirip, insanı *kendi için* çabalamaktan vazgeçirecekler.

*Müthiş bir fikir!*

Kendin için çabalarsan, menfaatini düşünürsen kötüsün. Kötüsün, zira
mülkiyet hırsızlık, kâr şerefsizlik, üretim sömürüdür.

Bu tipi olduğu gibi bırakalım, çünkü zaten iflah olacak değil, gün boyu
teori kusup, *devrimi* konuşup, akşam çişini yapıp yatmakla geçen
ömrünce, *bir yaralı parmağa işemek* dürtüsünden mahrum kalacaktır.
*Ortak menfaat* diye bir şeyi anlamayacak, fikirler olmazsa üretim
araçlarının, üretim araçları olmazsa insanların, insanlar olmazsa
fikirlerin hiçbir işe yaramayacağını göremeyecektir.

Kapitalizm (diye bir şey varsa) asıl muharriki Marx'ın söylediği gibi
*kapital* değildir sevgili yoldaşlar, eğer *iş fikri* dediğiniz nane
olmazsa, kapital hiçbir işe yaramaz; bu, “iş fikri olursa kapitale gerek
yok” demek değildir, ama iş fikrini görmezden gelirseniz, insanların
mesela *sömürmek için üretim yaptığı* gibi amorf fikirler üretirsiniz.

İş fikri, yani, herhangi bir problemi şahsi menfaat karşılığı çözme
isteği. Menfaati ortadan kaldırınca, *iş fikrini* de ortadan kaldırmış
oluyorsunuz, asıl mesele üretim araçlarının kimin olduğu değil, gerçekte
kimin iş fikrine hayat verebildiği ama daha fazla uzatmayalım, hanım
uzun yazınca kızıyor, onun için böylece kalsın.

Napolyon'un sözüyle alakalı asıl önemli konu *gerçekten böyle mi?*
sorusu. İnsanları harekete geçirmek için korku ve öz-menfaatten başka
bir araç yok mu?

*Bilinç* geliyor aklıma. Herkesi doktrine edersen, dersen ki, *sen
çalışmazsan hepimiz aç kalırız*, *iyi bir insan, toplum için çalışır* ve
sair yollu *gaz* verirsen ve o da *yerse* (ki aslında pek de normal
değil bu) çalışabilir. Ta ki, birilerinin bu bilinçte olmadığını ve
inandığı *dinin* münafıklarının kaytararak yaşayabildiğini görünceye
kadar. Dikkat ediniz, korku yok, menfaat yok ve birilerini yapması
gerekeni yapmazken gördünüz… Ne yaparsınız?

Menfaatin geri dönüşü: bu sefer kaytarmak olarak. Bilinç sistemi de,
herkesi her şeye inandırmak mümkün olmadığı ve doktrine inanmayanların
korkması yaptığımız kabullere aykırı olduğu için; tembelliği *menfaat*
haline getirip, sonunda bazılarının pek sevdiği *yoklukta eşitlik*
ilkesince sistemin çöküşü…

Başka ne olabilir?

Ahlak. Evet, belki. İnsanların ahlakına bu kadar güvenebilmek istiyorum,
ama hayır, menfaat sözkonusu olduğunda ahlakı bir tarafa atan o kadar
çok insan gördüm ki, inanmıyorum. Bir de bu ahlakın rasyonel olması
gerek, malum, dini bir ahlak pek de makbul sayılmıyor, rasyonel bir
ahlak olur mu, olmaz mı tartışmasından öte, rasyonel ahlakın korku ve
menfaat dışında ne gibi bir temeli olacağını düşününce yeniden aynı yere
dönüyoruz. İnsanlar ahlaklı davranmayı menfaatleri gereği veya dışlanma
korkusundan sürdürüyor olabilir, bu bize ahlakın bu ikisinden ayrı bir
*muharrik* olamayacağını gösteriyor.

Ahlakın başka kaynağı yok mu? Din var. İnsanların dünyevi
menfaatlerinden uhrevi menfaatleri için vazgeçmeleri gayet makul. Gerçi
zamanımızın esen rüzgarları *öte dünya* diye bir yerin olmadığını, bu
dünyada ne yaşarsak yanımıza kalacağını söylüyor ama benim gibi eski
kafalılar ve modası geçmişleri *Allah rızası için* harekete
geçirebilirsiniz.

Bu da dinlerin insanı günümüzün *ideolocilerinden* daha iyi tanıdığının
göstergesi. İnsanla kavga etmiyor, ona *menfaatinden vazgeç, çünkü
menfaat kötüdür* demiyor, sadece *komşun açken tok yatma, yoksa Allah
seni cennetine almaz* diyor, çoğu gerçekten inanmasa da, dinin temelinde
herkesin bildiği, anladığı cinsten bir menfaat olduğu, ama bu menfaat de
hayatın dışında olduğu ve sonsuz olduğu için, günümüzün *müthiş
fikirlerinden* daha işe yarayan bir fikir.

Aptalca diyecek benim akıllı rasyonellerim, *aptalca*, evet,
yüzyıllardır o aptallık sayesinde olabildik, *birazcık* bile iyi
olduysak.

Zamanında dindışı ve *sürdürülebilir* bir ahlak konusuna çok kafa
yordum. İnsanların bazısı, *hem ateistim, hem ahlaklıyım ya* diye itiraz
ediyor, evet, güzel bir itiraz ancak mesele ortada herkese yetecek
kaynak olduğunda ve kavga etmek, o kaynakları tüketmekten daha zor
olduğunda ahlaklı olmak meselesi değil; o kaynaklar ortada olmadığında
ahlaklı kalmak meselesi.

Aç olacaksın ve çalmayacaksın, karnın tokken çalmıyorsan, henüz gerçek
sınavla karşılaşmamışsın demektir.

* * * * *

Aklıma yukarda yazdıklarıma *ama biz zaten çalışılan bir dünya
istemiyoruz* diyen tembel solcu ile *burjuva ahlakı bizim meselemiz
değil, açken çalarız* diyen hırsız solcu geldi.

Tembel solcu ne kadar zamanda hırsız solcuya dönüşür bilmiyorum, ancak
hırsız solcunun sonunda yoldaşlarının leşlerini yemek zorunda kalacağını
bilirim.

[Patronları yaktıktan sonra sıra anlamadıkları ve kendini *bişey sanan*
siz sayın yoldaşlara gelecek, hangi ateşe odun taşıdığınızı inşallah
hiçbir zaman anlamak zorunda
kalmazsınız.](http://www.eksisozluk.com/show.asp?t=i%C5%9Ften+%C3%A7%C4%B1kar%C4%B1lan+i%C5%9F%C3%A7inin+patronunu+yakmas%C4%B1)

* * * * *

Evet, menfaat yoksa korku var, korku da yoksa, *ebedi ve kanlı cennet*.

[March 07, 2011](http://eminresah.tumblr.com/post/3690021630/menfaat)

[0
comments](http://eminresah.tumblr.com/post/3690021630/menfaat#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy3RyKB_)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918881&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzM2OTAwMjE2MzBcL21lbmZhYXQiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=ALBCDOBBJG&K=68c750686cc05354dffead5dd246477a0303118d60c996c892489d353736f4e1&R=)

![](https://px.srvcs.tumblr.com/impixu?T=1434918881&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8zNjkwMDIxNjMwXC9tZW5mYWF0IiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiMzY5MDAyMTYzMCIsImJsb2dpZCI6IjM2NDgwMjgiLCJzb3VyY2UiOjMzfV0sIm5vc2NyaXB0IjoxfQ==&U=LPBJHAEHII&K=3069739885b13acc77be65fbd4b7927f975a7138a2f6b89191f3a6218a98f08f&R=)

