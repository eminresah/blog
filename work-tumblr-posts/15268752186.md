-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/15268752186/hayat-irmag-n-n-kaynag)

### [Hayat Irmağının Kaynağı](http://eminresah.tumblr.com/post/15268752186/hayat-irmag-n-n-kaynag)

Ateizmi gözümde korkutucu kılan taraf, irade atfedilmiş bir tanrıyı
inkar etmesinden çok, gördüğümüzün ötesinde bir anlam olduğunu kabul
etmeyişi. Bir ilahın varlığına, *gözü görmediği sürece* inanmayacak
insanların her zaman varolacağı ve yaptıklarının günlük mantık ve
bilgilerini uygun olmayan bir alanda kullanmak olduğunu düşünebiliriz;
ancak hayatın şu elimizde varolandan ötede bir anlamı, kaygısı
olmadığını iddia etmek bambaşka bir sabırsızlık.

Kör adamın ışığı inkar etmesi gibi bir sabırsızlık, hatta körün daha çok
sebebi var ışığı inkar etmek için.

Ateistlerin tanrı fikrini pek de öne almayan Budizm gibi dinlere
bakışını okuyorum zaman zaman. Tanrıya nasıl bakıyorsa, mesela tenasuha
(reenkarnasyona) da öyle bakıyor veya yeryüzünde, olabildiğince seküler
olsa ve psikolojik, bilimsel falan bir açıklaması mümkün olsa bile,
aydınlanma denen şeyin varolabileceğini inkar ediyor. Elimizdeki hayat,
sadece bilimsel yoldan öğrendiğimiz neyse, o kadar, daha fazla bir anlam
taşımıyor. Bilimin de bize öğrettiği, malum, olmaması olmasından sonsuz
kat muhtemel çeşitli olayların sonucu burada olduğumuz ve bütün bunların
hemen hiçbir anlamı olmadığı. Teleskoplarımızın gördüğü trilyonlarca
yıldızdan herhangi birinin herhangi bir gezegeninin herhangi bir kaya
parçası neyse, aha benim kafamın içindeki beyin de o kadar. Maşallah.

Bu zemin üstüne bilimsel kaynaklı, *vay şunu biliyoruz, vay bunu
öğrendik, vay o teleskoplar kadar büyüğüz* melodili *anlam arayışları*
var. Bir iş *Allah'ın hikmeti* olunca saçma oluyor ama *evrimin
mucizesi* olunca, hayatın anlamı, güzelliği falan oluyor. Şahsen
Allahsız bir anlam peşinde koşmadığım için tecrübe etmeye çalışmadım ama
anladığım kadarıyla bu *anlamsızlıktan anlam çıkarma* edebiyatı böyle
işliyor. Bir yandan da dindarlarla dalga geçerek falan tabi, kolay
çünkü, *en önemli* gördüğü insan 1400 (veya 2000 veya 2500) sene önce,
farklı bir coğrafyada, farklı bir kültürde yaşamış ve onun gibi yaşaması
gerektiğine inanan biriyle dalga geçmek.

Bir faaliyet olarak bilimin *tanrı hipotezini* kabul etmeden başlamasını
anlıyorum, bunun doğru bir yöntem olduğuna da inanıyorum; herhangi bir
meseleyi ele alırken tanrı hipoteziyle başlamak zaten biraz anlamsız
olur, zira tanım itibariyle tanrı o meselede de, diğerlerinde de söz
sahibidir. İki kütlenin birbirine ne kadar gravitasyon uyguladığını
bulmaya çalışan biri, meseleye *tanrı* ile başlamaz, inansa da başlamaz,
inanmasa da başlamaz; zira tanrıyla başlayınca, *neden böyle?* sorusunun
otomatik cevap *tanrı öyle yaratmış* olur. *Yapraklar neden sararır?*,
*Tanrı öyle yaratmış*, *Gözümü kırpmayınca neden yanmaya başlar?*,
*Tanrı öyle yaratmış*… ilh.

İnsanların cevabını bulamadıkları soruda su koyverip, *tanrı öyle
yaratmış* demeleri gerçek bir cevap değildir, *bilmiyorum* demektir. O
zamana kadar *tanrı öyle yaratmış* denilen soruların cevaplarını
bulduğunu düşünen insanın, *sonunda tanrıya yer kalmayacak* demesi de,
tanrının *sadece* o sorulara verilen bir cevap olduğunu düşünmesinden
kaynaklanır.

Aslında Hz. Musa'ya *bize göstermediğin sürece senin rabbine
inanmayacağız* diyenlerin söylediklerinden pek farklı değildir. *Tanrıya
baktım, burada da yok, oraya baktım, orada da yok* diye gezebilirsiniz
yeryüzünü, hatta uzaya çıkıp orada olup olmadığına da bakabilirsiniz,
çünkü tanrıya inanmak için görmeniz gerekiyordur, görmediğiniz sürece
inanmayacaksınızdır. (Güya *bilimsel* olarak tanrıyı *göstermeye*
çalışanların da, aynı avanaklığa hizmet ettiğini düşünüyorum, *Tanrıya
Koşan Fizik* diye bir kitap okumuştum çocukken, koşa koşa sanırım CERN'e
kadar gitti, *tanrı parçacığı* oradadır diye.)

İman sahibini iman ettiren bilimsel bir takım faraziyeler değildir,
*waw, adamlar Big Bang diyor hacı* deyip de, insanlar iman etmez; çünkü
bir araç olarak bilim, insanı tanrıya götürmez, götürse götürse insanı
ne kadar manasız bir varlık olduğuna götürür. Tanrı (varsa bile)
bilimsel olarak o kadar galaksiden, kainattan kafayı kaldırıp da, vasat
bir galaksinin, saçma bir yerindeki vasat bir yıldızın etrafında dönen
vasat bir gezegende birbirini yiyen altı milyar insan evladıyla
uğraşmaz, kesinlikle yapacak daha önemli işleri vardır.

Dini bir defa bilimin diliyle anlatmaya başlayınca, bilimin sorduğu tüm
sorulara da cevap verebilmeniz gerekir. Bu da tüm *neden böyle?*
sorularına *çünkü Tanrı şunu istemiş* diye bir cevapla olur. Var mı
böyle bir cevap? Yok. Olması zaten *tanrıyı göstermek* demek. O halde
bilimle *neden?* sorularında dans etmeye çalışmanın da bir anlamı yok.

Ancak bilime *ne* olduğunu hatırlatacak şeyler söylemek mümkün. Madem
tanrı yok ve her şeyi bilimden bekliyoruz, mesela benim ne kadar
yaşayacağımı söylemesini istemem makul. Her şeyi bildiğine göre, bunun
da bilimsel bir açıklaması *olmalı*, değil mi?

Değil. Çünkü mesele istatistiklerin çalıştığı milyonlar mertebesinden
birler, ikiler mertebesine indiğinde, aslında bilimin bu konulardan pek
de bir şey anlamadığını görüyoruz. Eh, evet, kendimi yüksekçe bir yerden
atarsam öleceğimi biliyorum ama bunu bilmek için bilime fazlaca
ihtiyacım yok zaten.

Gerçekte bu gece ölüme yüzde kaç yakın olduğum konusunda hiçbir
bilimcinin bir fikri yok. Çünkü ileriye dönük tahminlerde gereken
hesaplamayı yapamıyoruz. Kainatın yarın nasıl bir yer olacağını
hesaplamak için kainat kadar bilgisayar lazım ve kainatın yarın nasıl
bir yer olacağını hesaplayamayınca, her şey birbirine bağlı olduğu için,
yürürken bir astroidin altında kalıp kalmayacağımı veya dünyanın
manyetik kutuplarının yer değiştirmesini neticesi amuda kalkmayacağımı
bilemiyorum. Bu ihtimaller çok ufacık olabilir ama biliyoruz ki,
bilimsel açıklamaya göre hayat benzer ölçüde ufak ihtimallerin arasından
sıyrıldı.

Geriye dönüp *eğer öyle olmasaydı, biz burada olmazdık* demek kolay,
hele bana şunun yarınını bir anlatıver.

Bilimi, çalışma usulünü öğrenip, hatta bilim üretmeye başladıktan sonra,
dinin söylediklerine burun kıvıranların daha yüksek bir anlam
üretmediklerini de görecektir insan. İnsanların tarihin başından beri
sahip olduğu tek ortak düşünce olan *tanrı* düşüncesinin, saldırması ve
dalga geçmesi kolay bir düşünce olması, *şunu da açıkladık, bunu da
açıkladık* diye şişinecek sebep arayanların, *açıklayamadığımız tanrı
olmaz olsun, açıklarsak da zaten tanrı değildir* diye devam etmeleri
normal. Velakin bu asıl soruya, *hepsi bu kadar mı?* veya *bunların
hepsinin ne gereği vardı?* sorusuna cevap değil. *Evet bu kadar* demek
işine geliyor olabilir ama *bilimsel olarak* aslında siz de diğerleri
kadar cahilsiniz bu konuda.

Şahsen masamın üstünde duran kalemlerin orada durmasını, parmaklarımın
hareket etmesini, nefes almamı, düşünmemi ve bilmemi sağlayan Allah'a
iman etmeyi, sabırsızca *hepsi bu kadar* demeye tercih ediyorum, ve yine
şahsen meselenin *bu kadar* olmadığıına, ancak yaratılmışların
hiçbirinin *bilimsel açıklama* peşindekilere doyurucu cevap
veremeyeceğine inanıyorum. Bir merdiven nereye dayanırsa, ancak oraya
çıkar; bilim de insan aklına dayandığı sürece, onun çıkmak istediği yere
çıkacaktır.

(Bu yazıyı *muhyi* isminin ilhamıyla yazdım.)

Hamiş: Yazarken, İbn Sina'nın, Allah'ın ilminin küll'ü kapsayıp, cüz'ü
kapsamadığına dair düşüncesi aklıma geldi. Aristo felsefesiyle, Kitab'ı
birleştirmek hedefiyle söylediği bir söz. Bunun tam tersinin, yani
Allah'ın cüz'ün tamamını ilmiyle ihata ettiği, ancak küll'ün insanın
aceleciliğinden kaynaklandığını düşündüm. Allah insanın zihninin
faniliğinden dolayı ihtiyaç duyduğu küll'e ihtiyaç duymaz, çünkü
Allah'ın cüz'lerin tamamını kuşatan bilgisi vardır. (Yani elmaların
hepsi onun için farklı nesneler olabilir, onları ayrı ayrı bilir, tümüne
birden *elma* demesi gerekmez.) Bilim küll'ü bilmeye uğraşırken, cüz
konusunda ne kadar aciz olduğumuzu ortaya koyuyor; parçacıklar veya
insanlar bir araya geldiğinde, istatistik olarak belli kurallara
uyuyorlar, ancak ayrı ayrı ele almaya çalışınca, ne kadar tuhaf
davrandıklarını görüp şaşırıyoruz. Heisenberg belirsizliği, bireysel
psikolojinin toplumsal psikolojiden farklı olması… Bunu belki müstakilen
yazarım, belki burada kalır. (Küll/cüz, Türkçe felsefe terimlerinde
tümel/tikel diye geçiyor, hangisi hoşunuza giderse.)

[January 04,
2012](http://eminresah.tumblr.com/post/15268752186/hayat-irmag-n-n-kaynag)

[0
comments](http://eminresah.tumblr.com/post/15268752186/hayat-irmag-n-n-kaynag#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1OyEE5giw)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918783&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzE1MjY4NzUyMTg2XC9oYXlhdC1pcm1hZy1uLW4ta2F5bmFnIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJub3NjcmlwdCI6MX0=&U=HMPBMNMDHD&K=f7889958e838095e0d0af2ba2979351c73b35588ce2ebb484fe3cd912afc74e7&R=)

![](https://px.srvcs.tumblr.com/impixu?T=1434918783&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8xNTI2ODc1MjE4NlwvaGF5YXQtaXJtYWctbi1uLWtheW5hZyIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5IiwicG9zdHMiOlt7InBvc3RpZCI6IjE1MjY4NzUyMTg2IiwiYmxvZ2lkIjoiMzY0ODAyOCIsInNvdXJjZSI6MzN9XSwibm9zY3JpcHQiOjF9&U=ODPFAAFIEA&K=69fbdbebe884f5626defe3f659216151aec76b8a30d15cfc748e1a05a299ab00&R=)

