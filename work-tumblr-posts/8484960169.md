-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/8484960169/kelepce)

### [Kelepçe](http://eminresah.tumblr.com/post/8484960169/kelepce)

Beynimi saran kelepçe. Sabahları yorgunluktan uyutan, akşamları ağrıyan
başımla yıldızları seyre bırakan kelepçe. Sen hep oradasın.

Ne anlatmam gerektiğine karar vermek zor geliyor. Biliyorum ki zaman
beni asla affetmeyecek. Ne anlatırsam anlatayım, beni kimse anlamak
istemeyecek. Ruhuma çakılmış binlerce hatıranın arasında resim çizecek
boş bir alan arayacağım ve daha da küçülen bir yer bulacağım, her
defasında diğer resimleri silerek.

Klavyeleri sevmiyorum. Onlar da beni sevmiyor. Arasına çekirdek girdi
diye *nokta* tuşunu çıkardığım klavye, tuşu tekrar kabul etmedi. Artık
yazılarımı noktasız yazmam gerekiyor. *Noktasız.*

İtalik tutkumun “ işaretlerinden kurtulmak için başlaması gibi. Eski
yazılarda bu çirkin işaretten ve parantezlerden geçilmezdi ve onlardan
kurtulmak için *italik italik* konuşmaya başladım. Şimdi sıranın diğer
noktalama işaretlerinde olması gerek. Noktayı mı silmeliyim?

Saramago gibi nokta ve virgül dışında noktalama işareti, italik,
*vurgulama* gibi görsel cihazlar kullanmadan yazmak isterdim. Okura
güvenemediğimden mi, yoksa kelimeleri kendi yerinde kullanmak yerine
oraya buraya bezemek ve *bakınız, ben bu kelimeyi asli anlamıyla değil,
yamuk anlamıyla kullandım* demek zorunda olduğum için mi görsel
cihazlarla bu kadar meşgulüm?

Klavyenin çıkan tuşunun nokta olmasında bile hikmet arayacak haldeyim,
gördüğünüz gibi. Aslında parantezleri çıkarmalıydım, belki de bir kaç
harfi sökmeli, aşk yazmamak için *ş*, ölüm yazmamak için *ö* harflerini
sökmeliydim.

Ayrıldığı sevgilisinin adının harflerini klavyesinden söken bir adamın
hikayesini yazmak aklıma geldi şimdi. Tırt bir hikaye olur.

Okumak giderek yavaş bir faaliyet gibi gelmeye başladı. Seyretmek de
böyle olmuştu. İnsanların bir filmi iki saat boyunca nasıl olup da
seyredebildiğini düşünmüştüm. Yapabiliyorum, ama *eğlenmek* için değil,
iki saat duvar da seyredebilirim, onun gibi.

Okumak da seyretmenin yarattığı hissi yaratmaya başladı. Yavaş.
Saatlerce okuyacak ve bir adamın ne demek istediğini anlayacağım. Belki
de yanlış anlayacağım. Belki en önemli yerinde kafam başka tarafta
olacak. Düşünerek okumak istiyorum ve düşündüğümde okuduğumla bir ilgim
kalmıyor. Bir sayfa okuyorum ve o gün bitiyor. Eğer güzel bir kitapsa
kitapla ilgili düşünüyorum. Güzel değilse kitapla ilgisiz düşünüyorum,
ama yaptığımın zaten kitapla bir ilgisi yok.

Çağıran kitaplar kalmadı artık. Öğrenmek istediklerimi rüzgar, yıldızlar
ve ayın halleri söylüyor.

Galiba sıkılıyorum.

[August 05, 2011](http://eminresah.tumblr.com/post/8484960169/kelepce)

[0
comments](http://eminresah.tumblr.com/post/8484960169/kelepce#disqus_thread)

[1 note](http://eminresah.tumblr.com/post/8484960169/kelepce#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy7vlZUf)

[View the discussion thread.](http://erblog.disqus.com/?url=ref)

1.  [![](http://38.media.tumblr.com/avatar_17d7756f7f8f_16.png)](http://ztopya.tumblr.com/ "aglea ")[ztopya](http://ztopya.tumblr.com/ "aglea")
    likes this
2.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434919019&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzg0ODQ5NjAxNjlcL2tlbGVwY2UiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=DFHCKHLJHO&K=bf81ba8780faf0a91ee6c97fbe3fe8ff63be3c4e174d473def56a8ba6572e157&R=)

![](https://px.srvcs.tumblr.com/impixu?T=1434919019&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC84NDg0OTYwMTY5XC9rZWxlcGNlIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiODQ4NDk2MDE2OSIsImJsb2dpZCI6IjM2NDgwMjgiLCJzb3VyY2UiOjMzfV0sIm5vc2NyaXB0IjoxfQ==&U=ANDEPFMMHI&K=53368f049022157b139be4ed0109c5a98bcb74f0824d1dc61f19d7db8a3ef2d7&R=)

