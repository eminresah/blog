-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/4667170188/s-nav)

### [Sınav](http://eminresah.tumblr.com/post/4667170188/s-nav)

Birkaç saat önce [TopCoder'ın](http://topcoder.com) algoritma
sınavlarından birine ilk defa katıldım, 75 dakika içinde verilen üç
problemi çözüyor ve bir *rating* alıyorsunuz. Pek iyi geçmedi.

Çabuk düşünen biri değilim, olmaya da çalışmadım, sınavları -hele böyle
süresi belli olanları- ölçme konusunda pek faydalı bulmuyorum, zaten pek
becerebildiğim de söylenemez ama alternatifi de yok gibi, demokrasinin
kötüler içindeki en iyi olması gibi, sınav da değerlendirme yolları
arasında kötünün iyisi. Kimse kimsenin bir konuda ne kadar başarılı
olacağını %100 ölçemez, ancak sınavlar bir fikir verebilir. Neyi
ölçtüğüne dikkat ederseniz tabi.

Bizim sınavın da, online olmasından dolayı hilesi mevcut. Puanı çözümü
ne kadar hızlı bulduğunuza göre aldığınızdan dolayı, eğer ikinci bir
kullanıcı açıp çözümü oradan kopyala/yapıştır'la gönderirseniz puanınız
daha yüksek olabiliyormuş. Online sınavların genel olarak *cortladığı*
yer de budur, eğer iki kullanıcı açma imkanı varsa, sınavın sıhhati pek
iyi olmaz.

Pek önemli değil, zaten bir noktada kendimi ölçmek için giriştim,
işyerindekiler mesela
[COM](http://en.wikipedia.org/wiki/Component_Object_Model)‘la
[.NET'i](http://tr.wikipedia.org/wiki/.NET_Framework) aynı şey sanan
salak müdür bu sınavlara göre karar verecek olursa, *siz kaybettiniz*
der kendimize başka iş bakarız.

Konuyu üniversite sınavına getirsem mi karar veremedim. O sınavın artık
kişiye mahsus kitapçıkla yapılması beni şaşırtmıştı, ancak bunun hile
sebebi olacağını da düşünmedim, sınavı yapanla değerlendiren aynı kurum
olduğuna göre, böyle *şifre koymakla* falan değil, pratik olarak
sorgulanması pek mümkün olmayan nihai sonuçları değiştirerek yapar *ne
gerekiyorsa.* Bu zaten *legal* olarak da, istihbarat kurumlarının
istediği yere adam sokması için kullanılır, yoksa siz MİT'in
elemanlarının üniversite sınavına girdiğini mi düşünüyordunuz? O sebeple
yaygaranın kaynağını şifreden çok, ÖSYM başkanının bıyığı olarak görmek
eğilimindeyim, bıyıksız olsa her şey çok farklı olabilirdi.

Hayatımda önemli sınavlara girdikten ve bazılarında başarılı,
bazılarında başarısız olduktan sonra, hayatımın pek de bu sınavlara
bakarak değerlendirilemeyeceğine karar verdim. Başarılı olmak,
olmamaktan daha iyi olabilir ama bazen başarısı insanı öyle hapseder ki
nefes alamaz.

Okuduğum okullarda, etrafımdaki insanlar genellikle büyük sınavlarda
benden başarılı olmuş insanlardı. Ortaokuldan beri takip ediyorum, adam
dereceyle Fen Lisesine girmiş, dereceyle üniversiteye girmiş falan…
Hayata bakışı o kadar dar ki, sırtında şaklayan bir kırbaç olmayınca
rahatsız hissediyor. Hiç alakası olmadığı halde, puanı yüksek diye
bilgisayar okuyor, sevmiyor, hayatı boyunca da sevmeyecek, onun için
sadece bir iş olacak, benim yirmi dakikada yazdığım programı on dakikada
yazıyor ama geri kalan on dakikada ağzını açıp televizyon seyrediyor.
Yani, şimdi, başarılı olmuş, aferin de, so what?

İnsan başarısızlığıyla olduğu kadar, başarısıyla da imtihan edilir;
bazen sınavları kazanmak kaybetmekten kötüdür. Bilhassa insanın nereye
gittiğinden haberi yoksa, önüne çıkan sınavlarda başarılı olmaktan başka
derdi yoksa, bir de bakar ki, sevmediği, ilgilenmediği, kendisini
heyecanlandırmayan bir dünyası olmuş. Bunu kaybedene de, kazanana da
anlatmak zordur ama insanın ömrü ve başarısı bir nefesten ibarettir.

[April 16, 2011](http://eminresah.tumblr.com/post/4667170188/s-nav)

[0
comments](http://eminresah.tumblr.com/post/4667170188/s-nav#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy4MBrsC)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918918&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzQ2NjcxNzAxODhcL3MtbmF2IiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJub3NjcmlwdCI6MX0=&U=BHALHPMKHO&K=3081a0bd47de9c3e7101562520cda3c94686a84f7cb3b0437e1dd5b18b7f2edd&R=)

![](https://px.srvcs.tumblr.com/impixu?T=1434918918&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC80NjY3MTcwMTg4XC9zLW5hdiIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5IiwicG9zdHMiOlt7InBvc3RpZCI6IjQ2NjcxNzAxODgiLCJibG9naWQiOiIzNjQ4MDI4Iiwic291cmNlIjozM31dLCJub3NjcmlwdCI6MX0=&U=BLOMPNGGCC&K=b505618670e6d6a2105cdbeec76625fe417d0df15b925581c037d263d883c07f&R=)

