-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/7697331864/form-doldur-ve-anlam-bosalt)

### [Form Doldur ve Anlam Boşalt](http://eminresah.tumblr.com/post/7697331864/form-doldur-ve-anlam-bosalt)

Bir *veda yazısı* yazmak istiyordum. *Blogculuk* serüveni kapanmıştır,
bundan sonra *daha kalın* yazılarla yaşamak istiyorum demek istiyordum
ama sanırım *kendimi bırakacak bir boşluk olarak yazı* devam ediyor
hayatımda.

Blogu kapatmak değil, gerçekte derdim [Google+
hesabımı](https://plus.google.com/u/2/103605474590274604042/posts) blog
olarak kullanmak ve burayı da daha uzun soluklu meseleleri ifadeye
ayırmak.

Aceleye gerek yok.

Bu yazılar gerek takip kolaylığı, gerekse servislerin yedeklenmesi
açısından birden fazla yerde yayınlanıyor zaten, buna G+‘ı da eklemek
zor olmaz, adamlar hele bir herkese açsın.

Velakin, bu *kapatma/kapanma* ihtiyacı tebdil-i mekan merakından
fazlasını içeriyor. Yazı formumdan sıkılmaya başladığımı farkediyorum.
Geçenlerde herhalde ondokuzuncu defa yeni bir romana başladım, iki-üç
bin kelime de yazmışımdır ama *tıss*. Bana göre değil.

Bir kere daha farkettim.

Ancak farkettiğim bir başka şey de *klasik* anlamda roman yazmaya
çalıştığım ve bunun gıcırtılarını ve sürtünmesini hissettiğim oldu.
Okuru düşünerek yazıyorum. Onun için çabuk sıkılıyorum. Derdini ince
ince anlatan, kurgu, mantık, akış arasında denge kurmaya çalışan
yazılar. Ruhun değil, beynin yazdığı cinsten.

Bundan sıkılıyor olmam doğal çünkü ben böyle yazıları okumaktan da
sıkılıyorum. Kendi yazdığı yazıyı okuduğunda sıkılacağını bilen insanın
yazmaya devam etmeyişi normal. Günde bin kelime kadar okura bir takım
olayların içinden bir takım heyecanlar sunmaya çalışmak. Boş hayatların
bön tavırlarına eğlence ve anlam yüklemek. *Yüklermiş gibi yapmak.*

Roman yazacaksanız, mesela, okuru ilk dörtte birlik kısımda önemli bir
sorunla karşı karşıya bırakmak gerekir ki sonradan konu şişmesin. Bu
dörtte birlik kısımda eğer kahramanın sadece arabası çalındıysa veya
*sadece* işten atıldıysa, sonraki dörtte üçte kıvranırsınız, en azından
karısının da kaçırılması veya kızının evi terk etmesi falan lazımdır.
Romanı sayfalar boyunca sürükleyecek, *kaidesi* olacak bir olay…

Buna uymaya çalışmak beni kaşındırıyor. Hayalgücümün önemli olay
bulamıyor olması değil ama roman formunun bunu zorlaması tuhaf. İçinde
hiç olay geçmeyen hikayelerden bahsetmiyorum, sayfalarca tasvirle
doldurulmuş romanlardan da bahsetmiyorum ama dünyayı olduğu gibi,
sıradanlığın içindeki lezzeti ve günlük olayların *filmlerdekiler* kadar
ilginçleştirilebildiği bir form arıyorum.

Bunu düşünüyorum, diyelim.

Uzun örgüye sahip yazılar hemen hemen imkansız kılıyor. Günlük hayat
uzun örgülerin hayatı değil, kimse bir romandaki gibi yaşamıyor
hayatını, öyle algılamıyor. Hepimizin etrafımıza dair gözlemleri kopuk
kopuk, başından sonuna herkesi tanımıyor, bütün hikayeleri bilmiyor,
bütün sözleri duymuyoruz.

Klasik tarzıyla romanda eksik olan *fanilik.* Görüşte, bilişte, duyuşta,
oluşta fanilik. Sınırları çizerken çok ileri gidiyor yazarlar. Tutarlı
olmak adına çok yazıyor, çok düşünüyor ve tutarlı olmak adına günlük
hayatın tüm ilginçliğini, *bakışın getirdiği* ilginçliği yok ediyor.

Aradığımı bulabilir miyim bilmiyorum ama bundan sonraki denemelerimde
artık roman yazmaya çalışmayacağım. Okur da ne düşünürse düşünsün.

[July 16,
2011](http://eminresah.tumblr.com/post/7697331864/form-doldur-ve-anlam-bosalt)

[0
comments](http://eminresah.tumblr.com/post/7697331864/form-doldur-ve-anlam-bosalt#disqus_thread)

[1
note](http://eminresah.tumblr.com/post/7697331864/form-doldur-ve-anlam-bosalt#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy7Ao-QO)

[View the discussion thread.](http://erblog.disqus.com/?url=ref)

1.  [![](http://38.media.tumblr.com/avatar_17d7756f7f8f_16.png)](http://ztopya.tumblr.com/ "aglea ")[ztopya](http://ztopya.tumblr.com/ "aglea")
    likes this
2.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918995&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzc2OTczMzE4NjRcL2Zvcm0tZG9sZHVyLXZlLWFubGFtLWJvc2FsdCIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5Iiwibm9zY3JpcHQiOjF9&U=AAMJGIFMBH&K=cbcd187aa4fd91f98f66a849a5bfe572a35c3bf4270cf121fa2cb84afdbd4b66&R=)

![](https://px.srvcs.tumblr.com/impixu?T=1434918995&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC83Njk3MzMxODY0XC9mb3JtLWRvbGR1ci12ZS1hbmxhbS1ib3NhbHQiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsInBvc3RzIjpbeyJwb3N0aWQiOiI3Njk3MzMxODY0IiwiYmxvZ2lkIjoiMzY0ODAyOCIsInNvdXJjZSI6MzN9XSwibm9zY3JpcHQiOjF9&U=DEMMFEGAIN&K=545e5175000d67e800433d7d5dde6fab7c0775c1a16d92b678fd0d1ff6b3ac25&R=)

