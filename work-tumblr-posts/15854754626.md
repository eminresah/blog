-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/15854754626/cak-l-taslar)

### [Çakıl Taşları](http://eminresah.tumblr.com/post/15854754626/cak-l-taslar)

Yeryüzünde bütün hikayeler yarımdır. Mutlu sonla bitenlerin akıbeti,
yaşlanıp ölmeleri, çocuklarının halleri anlatılmaz; kendini telef
edenlerin nasıl dirildikleri konuşulmaz, bütün hikayelerde geride
birileri kalır ve onların hayatı da hepimizinki kadar sıkıcıdır.

*Uzun vadede*, Keynes'in dediği gibi, *hepimiz ölmüş olacağız*, doğru.
Bu da hikayelerin yarım olduğunun, bizimle başlamayanın, bizimle
bitmeyeceğinin bir işareti olabilir. *Biz* derken, bütün insanlar veya
canlılar veya yıldızlar, işte hepimiz.

Yarım hikayelerin her zaman tamamlanacağına dair bir fikrin insanın
özüne işlenmiş olduğuna inanıyorum. İnsicam arıyor, bulamadığımız yerde
üretiyoruz. Kainata dair fikrimiz, bulduğumuz çakıl taşlarının aralarına
çizgiler çekip resim yapmaktan ibaret. Yeni çakıl taşları buldukça resim
biraz daha karmaşıklaşıyor, çakıl taşlarından hangi resmin çıkacağına
dair verdiğimiz kavga da giderek bir *ben, sen, biz, siz* kavgasına
dönüyor.

Bu yazı nereden aklıma geldi? Uzun zamandır yazdığım hiçbir hikayeyi
tamamlayamıyorum, *Piyango Bileti* adamın ikinci rüyasında, *Yabancı
Şair*, oğlanın ambulansa atılmasında, *Dünyayı Bölen Ağaç* mahallede ev
arama kısmında kaldı. Tembelliğimle araya adam koyup *yazılmak
istemiyoruz* diyen hikayeler bunlar.

*Oblique Strategies* kullandığım oluyor ara sıra, meseleyi düşünerek
programdan bir kart istedim, *sadece bir kısmı, tamamı değil* diye bir
şey çıktı. *Hobaaa.* Yarınki *Hayal Nehri* de bu konuya eğilecek, *bütün
hikayeler yarımdır* cümlesinden daha anlamlı bir çıkış bekliyorum. (Dün
bir terazinin bir kefesinde parlayan cevher vardı, bir kefesi boştu;
soru, *en çok hangi tarafımı geliştirmeliyim?*, cevap da *kendine bir
değer biçmelisin* gibi bir şey oluyor sanırım.)

Kendini anlamak, aklının, ruhunun ne dediğini duymaya çalışmak en önemli
ilgi alanım. Yazı bunun önemli bir parçası, gözümü kapatıp ne gördüğümü
sesli anlattığım *hayal nehri* bunun bir parçası, hatta zaman zaman
attığım zarlar bile buna yarıyor. Aklımın düğümlerini çözüp, ipiyle yeni
bir hırka örebilsem, hayat boşa geçmemiş olurdu.

[January 15,
2012](http://eminresah.tumblr.com/post/15854754626/cak-l-taslar)

[0
comments](http://eminresah.tumblr.com/post/15854754626/cak-l-taslar#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1OyEn15j2)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918801&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzE1ODU0NzU0NjI2XC9jYWstbC10YXNsYXIiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=LLFPMFAJED&K=0be31ccae3033d9bfa758b601c625f412b373b6e2824bbc08b7fc78142279ea7&R=)

![](https://px.srvcs.tumblr.com/impixu?T=1434918801&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8xNTg1NDc1NDYyNlwvY2FrLWwtdGFzbGFyIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiMTU4NTQ3NTQ2MjYiLCJibG9naWQiOiIzNjQ4MDI4Iiwic291cmNlIjozM31dLCJub3NjcmlwdCI6MX0=&U=HBAIKJGFOL&K=92ab79e793243d6adf1daf78f2228151651732df9f0e5b713ea9681cfbec8f85&R=)

