-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/1114268595/tanr-n-n-olas-l-g)

### [Tanrının Olasılığı](http://eminresah.tumblr.com/post/1114268595/tanr-n-n-olas-l-g)

Dawkins'in *Tanrı Yanılgısı* kitabındaki orijinal fikrinin özeti şudur:
*Kainat karmaşıktır, onu yarattığı düşünülen bir tanrının ise daha
karmaşık olması gerekir, bu sebeple tanrının varlığı, kainatın
varlığından daha az muhtemeldir.*

Eh, güzel.

Velakin, bizim bilhassa *Nur edebiyatı* çerçevesinde karşılaştığımız
*kozmolojik kanıt* diye isimlendirilmiş bir *tanrının varlığını isbat*
cümlesi der ki; *nasıl ki bu sandalyeyi bir marangoz yaptı, kainatı da
var eden bir sebepler sebebi olması gerekir.*

Eh, bu da güzel.

Yalnız bu ikisinin de, (ateislerin ikincisini reddederken akıllarına
gelen ama birincisine pek uygulamayı düşünmedikleri) şöyle bir özrü var:
Kainat bir tane… Delil için konuşursak, elimizde milyon tane sandalye
varsa ve biz bu sandalyelerin nasıl yapıldığını görmüşsek, evet,
sandalyelerin her zaman marangozlar tarafından yapıldığını bilebiliriz,
ancak kainatın bu konuda bir *analojiye* (kıyas) dahil edilmesi için
bizim bir kainatın yapılışına şahit olmamız ve bu cümleyi başka bir
kainat için kullanmamız gerekir. Yani, “nasıl ki her sandalyenin bir
marangozu vardır, her arabanın da bir ustası vardır” demek başka bir
şeydir, “kainat sandalye gibi biri tarafından yapılmıştır” demek başka
bir şeydir…

Ancak, ateistlerin (daha doğrusu Dawkins'in) ileri sürdüğü mesele da
benzer bir sebeple sakattır. Kainat bir tanedir ve malumdur ki tek bir
olayın olasılığı her zaman sıfırdır. Elimde milyarlarca top olan bir
torba varsa ve ben bundan sadece bir top çekmişsem ve top kırmızı
gelmişse, bu topun gelme ihtimalini hesap edemem; torbadaki tek kırmızı
topu çekmiş de olabilirim, torbadaki bütün toplar zaten kırmızı da
olabilir. İhtimal hesabı ancak yeterince örnek varsa bir anlam kazanır
ve *tanrı daha az muhtemeldir* demek için torbadan hayli yüksek sayıda
tanrı ve kainat çekilmesi gerekir.

İnsanın kendi sınırlı çevresi içinde *tanrının varlığı* gibi meselelerle
uğraşmasının gerçekte komik bir tarafı var, yine de mantıklı
açıklamalarda bulunmaya çalışmak, eninde sonunda mantığı yaratan bir
tanrıdan (veya mantığın yarattığı bir tanrıdan) bahsedildiği ölçüde daha
da komikleşiyor. Ben bu laflara bakıp, insanın imanlıyken imanını
kaybettiğine veya imansızken imanlandığına şahit olmadım bugüne kadar;
hemen her zaman insanın verdiği karar şahsidir; adam tanrısından
bunalmıştır, inkar eder veya adam tanrısızlıktan bunalmıştır, iman eder…
Buna ufukların ötesinde bir kılıf geçirmeye çalışmak psikolojik açıdan
yükümlülüğü azaltır da, gerçekte tam da budur zaten; *yükümlülükten
kaçmak.*

Allah, kulu kendisine doğru bir şekilde yöneldiğinde şüphe bırakmayacak
derecede kesin şekilde iman ettirir. (Aklıma isbatla ilgili hiçbir şey
gelmiyor, onun varlığından kaçmak için çok bahanem var velakin *bırakıp
gidecek yer bulamıyorum*.) İman etmeyen veya ettiğinden bir hayır
göremeyen kişinin düzeltmesi gereken kalbidir, alemden daha fazla laf
derleyerek, bahane icad ederek insan kendini Allah'a yaklaştırmış olmaz.
Zuhrunun şiddetinden gaiptir kısacası, bunun ötesinde *bilim bir gün her
şeyi açıklayacak* ve *yerçekimi varsa tanrıya gerek yok* demenin kalbini
salladığı kişi, zaten bir puta tapmaktadır ve inkar ettiği de sadece bir
put olacaktır.

[September 13,
2010](http://eminresah.tumblr.com/post/1114268595/tanr-n-n-olas-l-g)

[0
comments](http://eminresah.tumblr.com/post/1114268595/tanr-n-n-olas-l-g#disqus_thread)

[1
note](http://eminresah.tumblr.com/post/1114268595/tanr-n-n-olas-l-g#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy12QcEp)

[View the discussion thread.](http://erblog.disqus.com/?url=ref)

1.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918729&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzExMTQyNjg1OTVcL3RhbnItbi1uLW9sYXMtbC1nIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJub3NjcmlwdCI6MX0=&U=CMALHHHBJE&K=7c4e00eb51a42b4f2cec6b67107bb44886b78b231a13f381c1a18f9cf5c37ad9&R=)

![](https://px.srvcs.tumblr.com/impixu?T=1434918729&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8xMTE0MjY4NTk1XC90YW5yLW4tbi1vbGFzLWwtZyIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5IiwicG9zdHMiOlt7InBvc3RpZCI6IjExMTQyNjg1OTUiLCJibG9naWQiOiIzNjQ4MDI4Iiwic291cmNlIjozM31dLCJub3NjcmlwdCI6MX0=&U=NNCNHNBIEJ&K=b85ff87e7d2d7287a83ea0bb44a7ed3993a2d8e4a9ec7cfde50fb56a5712b7a0&R=)

