-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/17063388574/teknolojik-cop)

### [Teknolojik Çöp](http://eminresah.tumblr.com/post/17063388574/teknolojik-cop)

Teknolojiyle sadece tüketici olarak takip edenler için öyle
görünmeyebilir, ancak, evet, 1960'lardan bu yana teknoloji daha ufak
adımlarla ilerliyor. Internet çok yeni gelebilir, ancak o da o
zamanlardan beri hemen hemen aynı yapıyı kullanıyor. Web (veya HTTP –
*HyperText Transfer Protocol* ) ortaya daha geç çıktı, doğru, ancak
Internet'in temeli olan yönlendirme ve bağlantıyı idare eden IP (
*Internet Protocol* ) o zamanlardan beri değişmedi.

Bu diğer alanlar için de geçerli. Hava araçlarında o zamanlardan beri
önemli bir değişiklik olmadı, daha büyük ve daha hızlı yapmaya
çalışıyorlar. Kullandığımız arabalar hala uçmuyor (ve elektrikli bile
değil.) Televizyonlar hala kanal değiştirmemizi bekliyor. Evlerimizi
hala o zamanki malzeme ve tekniklerle yapmaya çalışıyoruz.

Ivır zıvır değişti tabi biraz, iPhone 4S çıktı mesela,
bilgisayarlarımızı artık delikli kartla değil, ekranlarına basarak
kullanıyoruz, arabalarımız nereye gideceğimizi gösteriyor, evlerde
duvarların arasına köpük koyunca ısı yalıtımı yapıldığını keşfettik.

Biyolojide [*Kambriyen
patlaması*](http://en.wikipedia.org/wiki/Cambrian_explosion) adı verilen
bir fenomen vardır. Günümüzdeki canlıların pek çoğu nisbeten kısa bir
süre içinde ortaya çıkmıştır. Bu konuda [Stephen Jay
Gould'dan](http://en.wikipedia.org/wiki/Stephen_Jay_Gould) okuduğum
açıklama, gelişme gösteren sistemlerin bu şekilde patlamalarla
ilerlemesinin doğal olduğuna dairdi. Aklımda [*sigmoid*
eğrisine](http://en.wikipedia.org/wiki/Sigmoid_function) benzer bir
resim kalmış. Eğrinin orta noktasında *hız* en yüksek seviyede,
ortalamayı geçince yavaşlıyor.

İşte biz de teknolojideki Kambriyen patlamasını herhalde geride
bıraktık. Teknoloji ilerlemeye devam ediyor, ancak yavaşladı. Tabana
yayılmaya başlaması ve günlük hayata girmesi bu intibayı hafifletiyor,
ancak büyük teknoloji değişimleri artık daha az yaşanıyor. Bill Gates'in
kablosuz ağ bağlantısı ilk defa standardize edildiğinde *bunu gelecek
nesiller bizim neslimizin önemli bir icadı olarak hatırlayacak* mealinde
bir konuşması vardı. Eh, 1900'lerde uçak, sonra nükleer enerji ve
silahlar, sonra bilgisayar nesli geldi, bizimkine de *kablosuz ağ
bağlantısı* isimli bazen çalışır, bazen çalışmaz şeyi icad etmek düştü.

Bunlar konuyla ilgili [bir
yazıyı](http://www.psfk.com/2011/10/are-we-sabotaging-our-innovation-efforts.html)
okurken aklıma geldi. Orada söylenenlerin (bilimkurgu vs.) pek geçerli
olduğuna inanmıyorum. Organizasyonel beceriksizliğin katkısı var tabi,
ancak biz gerçekte şu an teknolojinin yarattığı *teknolojik artıkların*
etkisini hissediyoruz.

Seneler önce buna dair bir şey yazdığımı hatırlıyorum ama bulmak ve link
vermektense ufak bir özet geçeyim: Çok hızlı çoğalabilen bakterilerin
dünyayı işgal etmesine ne engel olur? Birincisi yeterince gıda
bulamazlar, ikincisi de bulundukları ortama bıraktıkları atıklar
üremelerini yavaşlatır.

Teknolojik ilerlemede de aynı prensibin çalıştığını görüyoruz.
Teknolojiyi asıl ilerleten etken olan *savaşlar* azaldı ve teknoloji
giderek kendi *çöp insanını* üretti. Her işimizi daha çabuk yapıp,
kararlarımızı daha iyi almak mümkün olduğu halde, teknolojinin yarattığı
rahatlığı önceki nesillerin çalışmaya ve düşünmeye ayırdığı zamanı
azaltmak için kullanıyoruz. Ev hanımları, misalen, elli sene önce hayal
edemeyecekleri kadar otomatik bir evde yaşadıkları halde, faydalı
herhangi bir faaliyet yerine ebleh kadın programlarına zaman ayırıyor.
İşe gidenler daha fazla zamanlarını trafikte kaybediyor ve iş verimleri
düşük, telefon, Internet ve eposta o kadar çok gereksiz uyaran üretiyor
ki, insanların iş yerinde verimli çalışması mümkün değil. Çalışma
saatleri artıyor ve insanlar bundan mutsuz oluyor ama işin çoğu diğer
insanları bir şekilde eğitmek, bilgilendirmek, onlarla iletişim içinde
olmak için yapılıyor. Öğrencilerimizin pek çoğu bilgisayar
kullanabiliyor, ancak logaritma cetveliyle çalışan öncekiler kadar iyi
düşünemiyor. Mühendislerimizin yaptığı iş de bilgisayarda çizim yapıp,
sonuç görmek…

*Salim kafayla düşünmek* teknolojinin sağladığı bir imkan değil. IQ
değerleri ilerliyor olabilir (çünkü IQ testi çöze çöze öğreniyoruz) ama
insanların daha iyi düşündüklerine güvenmiyorum. Bilakis, insan
tabiatındaki *düşünceden mümkün olan her yolla kaçmak* eğilimine daha
çok imkan yaratılıyor. Televizyonda, Internet'te, telefonlarımızda vakit
öldürmek için imkanlar sınırsız.

Teknoloji kendi çöplüğünü üretiyor ve insanlık onda debeleniyor. *Sosyal
medya* denen şeye *teknolojik ilerleme* demeye insan utanır, ama öyle
lanse etmek, Facebook, twitter veya Google+ bir iki ufak değişiklik
yapınca *innovasyon* sayılmak bugünlerin zehri.

Enformasyon batağında boğulmaya doğru giden karar alıcıların giderek
aptallaşması da başka bir sebep tabi.

İşte bu saiklerle teknolojik ilerleme yavaşlıyor, ancak *içimdeki his*
petrolün azalmasıylaberaber yeni bir teknolojik Kambriyen'e doğru yol
alabileceğimiz yönünde. Teknolojik Kambriyen'e doğru değilse, zira,
biyolojik Kambriyen'e doğru yol almamız hayli muhtemel.

[February 05,
2012](http://eminresah.tumblr.com/post/17063388574/teknolojik-cop)

[0
comments](http://eminresah.tumblr.com/post/17063388574/teknolojik-cop#disqus_thread)

[1
note](http://eminresah.tumblr.com/post/17063388574/teknolojik-cop#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1OyFv3gMU)

[View the discussion thread.](http://erblog.disqus.com/?url=ref)

1.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918816&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzE3MDYzMzg4NTc0XC90ZWtub2xvamlrLWNvcCIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5Iiwibm9zY3JpcHQiOjF9&U=JBJLPNDIHB&K=07503f683a25faccbb0e7ecb9df7f23761f19ad07cf044aec6420213654229b0&R=)

![](https://px.srvcs.tumblr.com/impixu?T=1434918816&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8xNzA2MzM4ODU3NFwvdGVrbm9sb2ppay1jb3AiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsInBvc3RzIjpbeyJwb3N0aWQiOiIxNzA2MzM4ODU3NCIsImJsb2dpZCI6IjM2NDgwMjgiLCJzb3VyY2UiOjMzfV0sIm5vc2NyaXB0IjoxfQ==&U=GLNMIMECKC&K=937a0864d34ebf5a5452b6f984c23f917ad2efa03420357422a8eb58abe825b0&R=)

