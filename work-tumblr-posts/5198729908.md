-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/5198729908/zeminuzzaman)

### [Zeminüzzaman](http://eminresah.tumblr.com/post/5198729908/zeminuzzaman)

Zaman kim, zemin neye derler? Kimliğinden gererler, isminden eğerlerler,
bildiğinden asarlar ve sakındığından tutarlar seni.

Çalışmakla yorulursun, durulursun, uyursun, hiçliğin etrafından dolaşır
kudurursun. Payını kimse vermez hayatta, hakkını zalime sorarsın,
akarsın kuruyken, uçarsın çiviliyken, özgürlüğe hapsederler.

Adresin yoksa gidecek, varsın parmaklığın olmasın, kanadın yoksa uçacak,
varsın ambarın darı dolsun, neyle geçinecek, hangi bulutu seyredeceksin?
Toprak seni çekinceye, bir lokmalık ömrün bitinceye kadar dolaşır, sonra
adressiz bir mezarın dibinde, çekiştirmelerine kıyamadığın saçına
yaslanıp yatarsın. Ebediyet unutur ama edebiyet, asla.

Yaşın geç, parmakların yorgun, binlerce lüzumsuz konuya girdi burnun,
milyonlarca kez tırnaklarını klavyeye bastırdın, bakınca yol görürsün
okyanusa doğru, bakmazsan hepsi sanrı, inanırsan vardır Tanrı, yoksa
hepsi aslında aynı yola çağrı, unutulmuş, silinmiş, hepsi bir kelebekten
farksızmış geçmişinin isimleri, hani ninnilerin, nerede kalem tutmayı
bilmez ellerin?

Öğrendik ve gördük ki yeryüzünde ölüm ve aşktan başka anlatacak hikaye
yok. Gerisi, iki öküzün çektiği ipe yağan yağmurun damlaları; iki
noktaya eşit uzaklıktaki yörüngenin noktaları, yıldızı yutan karadeliğin
tayfları… Ölüm ve aşk, varsa sözün, bu ikisinden birine bağlarsın, yoksa
oturup anlamsızlığına ağlarsın, ki önü sonu, binlerin yolu, hepsi bu
ikisine çıkıyor.

Buradan arşa kadar bir deniz olsa, dünya da o denizdeki bir kayık, bir
çöp, bir yaprak, bir karınca da olabilir, dağın tepesinden, denize kadar
uzanan bir yolculuktayız ve sonunun nerede biteceğini, derya içre
mahilerin hiç biri bilmiyor, bildikleri suyun hayli garip, yaprağın
hayli zayıf ve bizim de hayli yalnız olduğumuz. Sonra bunun üzerinde
kavga ediyoruz, falan filan falan, işte deniz şöyle, nehir böyle, hayat
butlan, biraz da sen otlan, varlığa katlan…

Laf laf laf… Ben inanmazken denizin varlığına, ki kendisinin pek haberi
yoktu herhalde, lafların ötesinden berisinden çekiştirirdim, ki yorgan
olsun varlığın ekşi yağmurlarına, sonra baktım, kainatın hamuru ve
varlığın bengisi, hayatın özü, ötelerin ötesi ve onun da ötesi lazım,
ben varsam, o da mevcut, yoksam bu konuşan kim?

Tek başıma kendimden ibaret bir kainatın elem verici bataklığından, tek
başıma kendim ve kendimin tek başına efendisine adımlar… Adımları
atanlar, adımların kölesi, o adım olmasaydı, atacak sana ihtiyaç
olmayacaktı.

Ölümün ve aşkın hikayeleri sıkıcı hale geldi. Bütün fiiller birleşti,
çünkü faillerinden başka kaybedecek bir şeyleri yoktu.

Ben de yatsıyı kılıp yattım. Bakalım ne şekilde kalkacaktım?

[May 05, 2011](http://eminresah.tumblr.com/post/5198729908/zeminuzzaman)

[0
comments](http://eminresah.tumblr.com/post/5198729908/zeminuzzaman#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy4rtbAq)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918952&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzUxOTg3Mjk5MDhcL3plbWludXp6YW1hbiIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5Iiwibm9zY3JpcHQiOjF9&U=JHKJLFONLN&K=8f4d1dcfebacf6b335f0b43f11f6fc1d83e44b90baed9123906de40e8e1ca51a&R=)

![](https://px.srvcs.tumblr.com/impixu?T=1434918952&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC81MTk4NzI5OTA4XC96ZW1pbnV6emFtYW4iLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsInBvc3RzIjpbeyJwb3N0aWQiOiI1MTk4NzI5OTA4IiwiYmxvZ2lkIjoiMzY0ODAyOCIsInNvdXJjZSI6MzN9XSwibm9zY3JpcHQiOjF9&U=GJLKALPMDG&K=cfb6644b12b7880c44afb3ec48e2e75b3b0bc72bc65dd2e5c8f908f26002fcc5&R=)

