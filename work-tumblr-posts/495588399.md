-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/495588399/demokrat)

### [Demokrat](http://eminresah.tumblr.com/post/495588399/demokrat)

Otuz sene önce sloganları arasında “hakimiyet Allah'ındır” gibi sözler
bulunan kimselerin bugün has -ve çok zaman samimi- demokratlar olmaları
hayranı olduğum bir sosyal mühendislik çalışması… Zamanın ruhu mu desek,
zenginleşen ülkenin demokratlaşması mı desek, ne desek bilmiyorum ama
insanların her derde devayı demokraside arar olmaları hayli büyük bir
değişim.

Ben demokrat değilim, demokrasiye inanmam ve demokrasinin sağlam bir tez
olduğu konusunda şüphelerim var. İnsanların *demokrasi* derken genelde
kendilerine göre bir anlam biçmeleri bir yana, demokrasinin temelde iki
vechesi olduğuna inancım da ayrıdır.

Birincisi *kontrol eden* demokrasidir, insanların fikir ve ifade
özgürlüğüyle temellenir ve yöneticilerin halka zulmetmesini gerek
seçimler, gerek medya, gerekse kişi hürriyetleriyle korur. Buradaki
temel maksat, güç sahibi insanların güç sahibi olmayanları ezmesine
engel olmaktır. Demokrasinin bu tarafı, aslında genel anlamıyla adalet
arayışına bir cevaptır.

Diğeri *karar veren* demokrasidir ve bu da partiler, siyasetçiler ve
sair avadanlıklar yoluyla somutlaşır. Demokrasiyle ilgili mesele de,
insanların bilmedikleri konularda (misalen kimin iyi yönetici olacağı
veya ekonominin nasıl düzeleceği gibi konularda) karar vermek zorunda
bırakılmalarıdır. Dahası, insanlara karar almaları için yalan söylemek
de *normal* hale gelmiştir, siyasetçinin asıl mesleği ve kalitesi
temelde ne kadar iyi yalan söyleyebildiğiyle ölçülür. Doğru söyleyene
kimse oy vermez, yalan söyleyene de yalancı diye kızarlar.

Demokrasiler, yalancı ve samimiyetsiz bir yönetici sınıfı oluşturur;
halk bir noktada yöneticileri değiştirme gücüne sahipse de, yerine
getirebileceği insanlar da bilmedikleri konularda konuşan yalancılar
olmak durumundadır, zira aslında insanlara yaşadıkları sıkıntının asıl
sorumlusunun kendileri olduğunu söylemek en dürüstçe olanıdır. Siyasetçi
bunu yapmak yerine başka siyasetçileri, başka kurumları, başka
devletleri veya kendi halkının bir kısmını suçlar ve yaptığı şeyin hafif
adı laf cambazlığı, asıl adı obskürantizm ve cehaleti teşmildir.

Demokrasinin ilk tarafını -yani adaleti- koruyan, ancak yöneticinin
yalan söylemesine gerek bırakmayan ve insanlara bilmedikleri konularda
karar verdirmeye çalışmayan bir siyasi sistem arzuluyorum.

[April 04, 2010](http://eminresah.tumblr.com/post/495588399/demokrat)

[0
comments](http://eminresah.tumblr.com/post/495588399/demokrat#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1OyTYXGl)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918941&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzQ5NTU4ODM5OVwvZGVtb2tyYXQiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=PBGHBGEANB&K=dbc15c4f846355f87a015bd265bcea24ad2d9f7869cf841e6bc26d3f0fe00778&R=)

![](https://px.srvcs.tumblr.com/impixu?T=1434918941&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC80OTU1ODgzOTlcL2RlbW9rcmF0IiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiNDk1NTg4Mzk5IiwiYmxvZ2lkIjoiMzY0ODAyOCIsInNvdXJjZSI6MzN9XSwibm9zY3JpcHQiOjF9&U=ADEHFEIDEB&K=babfe19aaa4e7169cff989ac921cfb7d7e48d3bffb093f6af0c6987d11fe3a6b&R=)

