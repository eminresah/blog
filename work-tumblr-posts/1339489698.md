-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/1339489698/nereye-gitti)

### [nereye gitti?](http://eminresah.tumblr.com/post/1339489698/nereye-gitti)

*Howl'un Uçan Şatosu'nun* ilk dakikalarında aklıma geldi, çocukluğumda,
henüz hayalleri gerçeklerden fazla önemserken -ve yalnız olmanın
geliştirdiği (mecbur bıraktığı)- hayal gücümden başka bir eğlencem
yokken kömürle çalışan, mekanik kurşun askerlerle önce Ankara'yı, sonra
tüm dünyayı fethettiğim *uzun metrajlı* bir hayal kurmuştum. Askerlerin
(dayımların o zaman oturduğu) Tunalı Hilmi Caddesinden yukarıya doğru
rap rap çıkışları ve (herhalde Ninja Kaplumbağaların etkisi)
kanalizasyon sistemini ele geçirmeleri hala aklımdadır. Kurşun asker
gördüğümde o zamanki heyecanımı hatırlarım. Heyecandan geriye bir şey
kalmadı ama hatırası bile güzel.

Sonraları yavaş yavaş kayboldu bu… Roketler uçururdum, makineler
yapardım, kendim uçardım, bazen rüyamda *gerçekten* uçardım, bir yandan
nasıl ineceğimi bilemez ve korkar, bir yandan da istediğim yere sadece
niyetlenerek gidebilmenin rahatlığına bayılırdım. Bazı rüyalar o kadar
gerçekti ki, ertesi günlerde uçup uçmadığımdan emin olamazdım; gerçek
olması hayli muhtemel gelirdi.

Bugün bıyığımda iki tel beyaz gördüğümde, saçımda, sakalımda
belirdiklerinde inkar etmeye çalıştığımı artık inkar edemez oldum.
Yaşlanıyorum. Yaşlandıkça hayallerimin yükünden kurtulmaya çalışıyor,
onları hiç tanımamış gibi yapmaya çalışıyorum ama bir yerlerden onlara
benzer şeyler belirdiğinde; kendimi içi hidrojen dolu cam şişelerin kaç
tanesinin bir roketi havaya kaldırabileceğini yeniden hesap ederken
bulduğumda, işte o zamanlar, bana ne olduğunu soruyorum. *Nereye
gittin?*

Hayat bana bugünlerde garip oyunlar oynuyor. Yapmaktan zevk aldığım
şeylerin sayısı yavaş yavaş azalıyor, eski günlerde robotlarının
hayallerini kuran çocuk, bugün o robotların -kendisi, ailesi ve tüm
insanlık için- gerçek bir tehlike olabileceğini farkettiğinden hayal
kuramıyor. (Doktorasında başarısız olma sebeplerinden *biri*, aslında
başarılı olma ihtimalinin gözünü korkutmasıydı, yapmak istediği şeyi
yapsaydı, attığı adımın doğru yönde olduğundan asla emin olamayacaktı.)
Bilimin genel olarak nereye gittiğini farkettiğinden, evinin garajında
bakterilerle oynayarak karanlıkta parlayan yoğurt üreten adamların, bir
gün insanın saltanatının sonunu getireceğinden korkuyor. Bir gün *güçlü
adamların* ölümsüzlüğü bulup, güçsüzleri yok etmesinden ve yerlerine
robot hizmetkarlar geçirmesinden korkuyor. Bir yandan da bu gelişmenin
mecburi bir yön olduğunu görüyor ve insanın bu yolda kendini yok etmeden
ilerlemesi gerektiğini düşünüyor ama bir yandan da yolun giderek
*inceldiğini* ve insanlığın kendini yok etme ihtimalinin bir çok açıdan
daha muhtemel olduğunu görüyor.

O sebeple sanırım artık hayal kurmaya da korkuyor. Bazen, geçmişe,
dört-beş yüz yıl önceye derin bir özlem duymamın sebebi bu, insanın
kendiyle ilgili fazla soru sormasına gerek olmadığı zamanları özlüyor
olmamın… O zamanlarda hayal edilmiş robotlar sadece insanların faydasına
olabilirdi, belki bundan; şimdi, karşımızda şarkı söyleyenlerini ve
bilmediğimiz kelimeleri onlara danışmamız gerektiğinde, insanın gereksiz
bir varlık haline geldiğinden endişe ediyoruz.

Benimle beraber yaşlanan çocukluğumun fikirleri ve hayalleri… Yeni çağda
ne geçmişin fikirleri işe yarayacak, ne de geçmişin hayallerine
ulaşacağız.

Belki de sakalımın beyaz kıllarını müjdeci görmeliyim.

[October 17,
2010](http://eminresah.tumblr.com/post/1339489698/nereye-gitti)

[0
comments](http://eminresah.tumblr.com/post/1339489698/nereye-gitti#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy1FrlsY)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918773&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzEzMzk0ODk2OThcL25lcmV5ZS1naXR0aSIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5Iiwibm9zY3JpcHQiOjF9&U=PKAMAGFCFF&K=c2198c466e4576da86361bed1717b8ccc4de3b6acc8e65ab8e40d75b66fa646d&R=)

![](https://px.srvcs.tumblr.com/impixu?T=1434918773&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8xMzM5NDg5Njk4XC9uZXJleWUtZ2l0dGkiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsInBvc3RzIjpbeyJwb3N0aWQiOiIxMzM5NDg5Njk4IiwiYmxvZ2lkIjoiMzY0ODAyOCIsInNvdXJjZSI6MzN9XSwibm9zY3JpcHQiOjF9&U=PBGMNPPBNA&K=dd2b49f701fda55fac264e6ec9abaead464daac9e1ffe73848908dc2512d1d5d&R=)

