-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/8847439879/planlasak-da-m-saklasak-planlamasak-da-m)

### [Planlasak da mı saklasak, planlamasak da mı …](http://eminresah.tumblr.com/post/8847439879/planlasak-da-m-saklasak-planlamasak-da-m)

[Planlamacılık hakkında düşündüklerime, yazdıklarıma benzer bir
yazı](http://globalguerrillas.typepad.com/globalguerrillas/2011/07/journal-central-planning-and-the-fall-of-the-us-empire.html)
okudum.

Hemfikir olmak tuhaf bir duyguymuş.

Yazıda söylenen, (mütevazıymış gibi yapamayacağım) uzun zamandır benim
de yazmış olduğum, merkezi planlamanın ekonominin tabiatıyla ters
düştüğü. Zenginlik ve gücün az sayıda insanın elinde olduğu sistemler,
adı ne olursa olsun çökmeye mahkum. Çünkü zenginlik zeka getirmiyor, güç
sahiplerinin de sadece yirmidört saati ve normal bir insandan ancak
belli ölçüde gelişmiş bir zekası var; buna tecrübenin ve çevrenin
getirdiği bilgi, görgü, yeteneği eklesek bile, az sayıda insanın
hedefleri Sosyalizm'deki gibi *adalet* veya Kapitalizm'deki gibi
*menfaat* olsa dahi, merkezi planla ekonomi (ve hayat) yönetilmiyor.

Organizasyonların büyüdükçe aptallaşmasının sebepleri var; karar veren,
para harcayan, para kazanan ve işi yapanların birbirlerine olan mesafesi
arttıkça, (bugün birini yaşadım, oradan biliyorum) organizasyonlar doğru
karar almak ve uygulamakta beceriksizleşiyor; buna bir de tepedeki
insanların birbirini taklit ve kabilecilik psikolojisini ekleyin;
yapılan planların hatalarını gösterecek parmakların neden o kadar az
olduğunu anlayabilirsiniz.

Amerika'nın neden sonu belirsiz tuhaf savaşlara giriştiği de belki
anlaşılır. Komplo teorilerine gerek yok, Amerikan maliyesi çökerse,
falanca şirketinin, filanca grubunun, feşmekan lobisinin ayakta
kalmasının mümkün olmadığını bilecek kadar kafası çalışan insanlar
vardır. Buna rağmen o insanlar, güçlüler üzerinde nüfuz edemedikleri
için tüm devlet bir *aptal devlet* haline geliyor.

Güçlülerin aptal olmasının kesin tek sonucu varsa, gücün payidar
kalmayacağıdır. Buna mukabil güçsüz aptalların zararı sadece kendilerine
(veya yakın çevrelerine) olurken, güçlü aptallar bazen milyonlarca
insanın acı ve sıkıntıyla karşı karşıya kalmasına sebep olabilir.

O sebeple kafamızı gücün aptalların eline *geçmemesine* yormak gerek.
Ancak bu da kimin aptal, kimin akıllı olduğunun baştan belirsiz olduğu
dünyada biraz zor bir hedef. Halkının oyunu almış ve herhalde burayı
okuyanlar ve yazanın hepsinden daha muteber görülen insanlara, veya
hokkabazlık yoluyla da olsa zengin olmuşlara, *siz aptalsınız* demek de
başka bir aptallık çeşidi olabilir. George Bush veya Steve Ballmer bana
pek de akıllı gelmeyen insanlar, ancak başkalarının aklını önceden
değerlendirmeye çalıştığımız bir düzen, sonunda ekonomiyi planlamaya
çalışmakla aynı kapıya çıkar.

Kişilerin değerlendirmesini/planlamasını başka kişilerin yapması, aynı
*plan manyaklığının* başka bir yüzüdür. O sebeple insanlar üzerindeki
aristokratik görünen *oligarşik* çözümler de aynı yola çıkar; insanları
da, ekonomiyi de planlayamazsınız. Planlasanız da, bunlar planlara
uymayacaktır.

Yapılacak olan, kişilerin çok fazla güç edinmesine karşı önlemler almak
ve edindikleri gücü mümkün olduğunca kendi şahsi yeteneklerine
dayandırdıkları bir düzen kurmaktır. Aileden, çevreden, toplumdan gelen
avantajları *mümkün mertebe* azaltmak, ancak insanların önüne de set
kurmaya çalışmamaktır. Plancılıkla mücadele başka planlar yaparak değil,
basit kaidelerin işleyişini inceleyerek olur.

Muhtemelen anlaşılması için anlata anlata sakallarımın ağarması gereken
*Süreç* (adını verdiğim fikir manzumesi) işte bu sebeple üretim
organizasyonları üzerindeki mirası lağvetmeyi önerir. Sınıfları yok
etmek için *sınıfları yok ettiğini iddia eden başka bir sınıf*
oluşturmak hevesindeki Marksist/Sosyalist düzenler gibi tüm ekonomiyi
düzenlemek değil, Kapitalizm gibi mülkiyete kutsallık atfetmek de değil;
sadece insanların mümkün olduğunca eşit başlayıp, kendi hayatlarını en
uygun şekilde ifade ettikleri bir düzeni hedefler.

Eninde sonunda buna benzer bir düzen, yani insanların gücü mirasen
almadıkları, mirasen devretmedikleri, gücün yetenek dışındaki
kriterlerce mümkün olduğunca az belirlendiği bir toplum ortaya
çıkacaktır.

[August 13,
2011](http://eminresah.tumblr.com/post/8847439879/planlasak-da-m-saklasak-planlamasak-da-m)

[0
comments](http://eminresah.tumblr.com/post/8847439879/planlasak-da-m-saklasak-planlamasak-da-m#disqus_thread)

[1
note](http://eminresah.tumblr.com/post/8847439879/planlasak-da-m-saklasak-planlamasak-da-m#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy8FMJW7)

[View the discussion thread.](http://erblog.disqus.com/?url=ref)

1.  [![](http://38.media.tumblr.com/avatar_17d7756f7f8f_16.png)](http://ztopya.tumblr.com/ "aglea ")[ztopya](http://ztopya.tumblr.com/ "aglea")
    likes this
2.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434919028&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzg4NDc0Mzk4NzlcL3BsYW5sYXNhay1kYS1tLXNha2xhc2FrLXBsYW5sYW1hc2FrLWRhLW0iLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=GLCFBJDCEE&K=022cd3a9477a6d5e3f9f0d04bdec05da42a1ef67f5d5441474e2323da5eb3b4c&R=)

![](https://px.srvcs.tumblr.com/impixu?T=1434919028&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC84ODQ3NDM5ODc5XC9wbGFubGFzYWstZGEtbS1zYWtsYXNhay1wbGFubGFtYXNhay1kYS1tIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiODg0NzQzOTg3OSIsImJsb2dpZCI6IjM2NDgwMjgiLCJzb3VyY2UiOjMzfV0sIm5vc2NyaXB0IjoxfQ==&U=EAEHNMNBOP&K=db2a07ddb4ef911805f3c9b972f10bd46a5830d07fd5e3ab39b3a45a49c5a10f&R=)

