-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/433090647/organik-mucadele)

### [Organik Mücadele](http://eminresah.tumblr.com/post/433090647/organik-mucadele)

İnsanların bir şeyler inşa etmek için başka şeyleri yıkmayı düşünmesi
normal, ancak bunun *tek yol* gibi görülmesi ne kadar normal?

> En sağlam yeni eskiyi yıkarak yapılır

demişti biri, tüm ihtilalcilerin düşüncesi bu havadan nasiplenmiş
olmalı…

*İhtilal mefkureleri* denebilecek ve içinde bulunduğu toplumu toptan
değiştirmeyi heves edenlere teşmil edebileceğimiz bu anlayışın
ıskaladığı şey şu, hayatta gerçekte yıkmak yoktur, gerçekte sadece ikame
edebilirsiniz.

Nasıl?

Varlığı yoklukla ikame edemez kimse, devleti insanların bilinciyle,
mülkiyeti planlama ve gözetimle ikame edemez; gerçekte devlet sadece
devletle, zenginlerin mülkiyeti zümre mülkiyetiyle, bir şeylerin varlığı
ancak başka şeylerin varlığıyla ikame edilir. Hayat boşluk kabul etmez,
o sebeple yokluk dediğimiz şey sadece *bir şeyin* yokluğudur, toptan bir
yokluk hali değil. Ve her yokluğun çağırdığı da bir varlık vardır.

Bu sebeple ihtilaller büyük ideallerle başlasalar da, yok etmeye
çalıştıkları zulmün yerini alan düzenler tesis ederler. Tüm ihtilallerin
barış ve kardeşlik türküleriyle alevlenip, kan, gözyaşı ve ıztırapla
nihayet bulmasında, ihtilalin yok etmeye çalıştığı düzene dönüşmesinde
bir anlam, bir hikmet aramak gerek.

Peki, bu dünya nasıl değişir?

Birincisi, görmeliyiz ki, dünya değişmesi gerektiği için değişir, biz
değişmesini istediğimiz için değil. Kendisine hakim olamayan ve
kendisini değiştirmeye muktedir olamayan, körce, batılca bir itikadla
dünyayı değiştirebileceğini sanan insanın dünyayı değiştirmeye muktedir
olması muhaldir.

İkincisi, dünyayı değiştirmek hevesi önce dünyanın neden bu halde
olduğunu anlamayı da gerektirir. Dünya kötülüklerle doluysa, bunun
sebepleri üzerine kafa yoracak ve bunu sahte bir takım ilahlara
-Yahudilere, Kapitalistlere, Batılılara, Kemalistlere,Müslümanlara vs.-
değil, gerçek sebeplere, insanın kötülük üreten tarafına ve kötülüğün
devamını sağlayan sebeplere bağlayacak bir idrak gerekir. Dünyayı
değiştirmenin ikinci şartı, insanı ve dünyayı olduğu gibi görmektir.

Bunların üstüne organik mücadelede kısaca şudur: Değiştirmeyi
düşündüğünüz şeyin hayatta oynadığı rolü oynayacak başka şeyler
geliştirin ve kötüyü iyiyle ikame edin. Devleti sevmiyorsanız, onun
gördüğü vazifeyi başka bir şeyle ikame etmeye çalışın, orduyu
sevmiyorsanız, başka bir şeyle ikame etmeye çalışın, polisi
sevmiyorsanız, başka şeyle ikame edin, bilimin aldığı şekli
sevmiyorsanız, başka şeyle ikame edin, dinin halini sevmiyorsanız başka
şeyle ikame edin…

Bu söylediklerim ilk okuyunca komik, ikincisinde muazzam, üçüncüsünde
imkansız gelecektir. Yine de “orduyu yoketmek"le, "orduyu başka bir
şeyle ikame etmek” arasında, birincisinin telmih ettiği sürüyle
olumsuzluğun ötesinde, ikincisinin lehine bir kolaylık vardır…

İkame ademden daha kolay olduğu halde, insanın aklına ilk gelen adem
oluyor hep…

[March 07,
2010](http://eminresah.tumblr.com/post/433090647/organik-mucadele)

[0
comments](http://eminresah.tumblr.com/post/433090647/organik-mucadele#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1OyPq71N)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918905&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzQzMzA5MDY0N1wvb3JnYW5pay1tdWNhZGVsZSIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5Iiwibm9zY3JpcHQiOjF9&U=LCCBDLFFGB&K=771d814770bf00b42b9393f0a8b4ee22a20bd4bcd17dd8a6980f2c42a15774b8&R=)

![](https://px.srvcs.tumblr.com/impixu?T=1434918905&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC80MzMwOTA2NDdcL29yZ2FuaWstbXVjYWRlbGUiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsInBvc3RzIjpbeyJwb3N0aWQiOiI0MzMwOTA2NDciLCJibG9naWQiOiIzNjQ4MDI4Iiwic291cmNlIjozM31dLCJub3NjcmlwdCI6MX0=&U=CEJMBKDHDI&K=c8a0d488e784dca9b90b4d21ff65e65b166f4eecc34bfab4882c88c0d60e1e2f&R=)

