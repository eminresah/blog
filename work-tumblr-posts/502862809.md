-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/502862809/miad-dolmus-bir-millet-olarak-turkler)

### [Miadı dolmuş bir millet olarak Türkler](http://eminresah.tumblr.com/post/502862809/miad-dolmus-bir-millet-olarak-turkler)

Bir süre önce İlber Ortaylı'ya *zamanın ruhu*na (aslında *düşünce
modası*na) uymayan sözleri için kızanlar ve hatta şaşıranlar oldu;
Türkiye'de *derin devlet* diye bir mevzu ve o mevzuun da ideologları
varsa, Ortaylı'nın cuk diye bu kisveye oturduğunu görmek neden bu kadar
zor, anlamadım.

Söyledikleri çok büyük gözlem ve araştırma isteyen şeyler değil, garip
olan ağlanacak halimizle övünüyor olmamız.

Evet, Türkler asker millettir, milli karakter olarak da ellerinden başka
bir şey gelmez; istisna kabilinden ortaya çıkanlar kuralı isbat eder.
Son zamanlardaki liberalleşme/demokratlaşma vs. de gerçekte kendi
değerlerinden kaynaklanan cereyanla değil, alemin zorlaması veya bizim
özenmemiz neticesinde gerçekleşmekte.

Bir milletin yaşaması, kendi değerlerinden beslediği bir dünya tasavvuru
yaratabilmesiyle mümkün. Türklerin temel dünya tasavvuru, askerliğinin
beslediği bir dost/düşman ayrımıyla mümkündü ancak düşmanlarımız bizi
fikren ve fennen yendiler. Düşman olarak hissettiğimiz ve son bin
senedir savaştığımız *garb*a karşı artık *dostmuşuz* gibi davranmak
zorundayız, çünkü düşman olacak kudrette değiliz. Zaten bu kudrette
olsak da, savaş teknolojileri artık dünyayı ortadan kaldırabilecek
seviyede olduğu için, gerçek bir düşmanlık sergilemek, savaşmak ve savaş
ganimetleriyle beslenmek makul bir yol değil. *Dost* ve *medeni* olmak
mecburiyetindeyiz.

Ancak bu dostluk ve medenilik kendi değerlerimizden, insanımızdan
beslenen bir dostluk ve medenilik değil; biz diğer milletlerle dost
olmayız, ya onlar esirimizdir, ya da düşmanımız; medenilik de ancak
silah teknolojilerindeki modernlik kadar bize lazımdır, gerisi “hava
cıva” kabul edilir.

Bu sokağın herhangi bir gelecek hayaline çıkmadığını görmek zor değil;
bu dünya bizim yarattığımız, oluşturduğumuz, pay sahibi olduğumuz bir
dünya değil, o sebeple burada bu dünyayı yaratanların izin verdiği
ölçüde, biçtikleri rollerde hayatımızı sürdürmek mecburiyetindeyiz. Bu
da gerçekte Türklerin dünyaya verecekleri pek fazla bir değer kalmadığı
anlamına geliyor.

Türkler savaştılar, vergi ve ganimet üzerine kurulu ekonomiler kurdular,
büyük hiyerarşilerle büyük toprakları yönettiler ama bunların hepsinin
devri geçti. Devir savaşmadan insanların zihinlerini *fethin*, hayatı
kolaylaştırmak üzerine kurulu ekonomilerin ve diri/dinamik yönetim
sistemlerinin devri, ve Türkler de bu yeni çevreye ne kadar adapte
olabilirlerse o kadar yaşayacaklar ve pek de adapte olabileceklermiş
gibi gelmiyor.

Elbette, bugünden yarına Türklerin yok olması şeklinde gerçekleşmeyecek
bu, kimse gelip Türkleri silahla buradan uzaklaştırmaya da çalışmayacak;
yine de Türkler birer ikişer Türk olmaktan vazgeçecekler ve sonunda bu
yazıları okuyabilen kimse kalmayacak.

[April 07,
2010](http://eminresah.tumblr.com/post/502862809/miad-dolmus-bir-millet-olarak-turkler)

[0
comments](http://eminresah.tumblr.com/post/502862809/miad-dolmus-bir-millet-olarak-turkler#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1OyT_HFP)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918943&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzUwMjg2MjgwOVwvbWlhZC1kb2xtdXMtYmlyLW1pbGxldC1vbGFyYWstdHVya2xlciIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5Iiwibm9zY3JpcHQiOjF9&U=EKOMDLIICC&K=e4f90c4517937a49a76b25a40ae1fbded6509ad31ea32f043322765b414f48b2&R=)

![](https://px.srvcs.tumblr.com/impixu?T=1434918943&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC81MDI4NjI4MDlcL21pYWQtZG9sbXVzLWJpci1taWxsZXQtb2xhcmFrLXR1cmtsZXIiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsInBvc3RzIjpbeyJwb3N0aWQiOiI1MDI4NjI4MDkiLCJibG9naWQiOiIzNjQ4MDI4Iiwic291cmNlIjozM31dLCJub3NjcmlwdCI6MX0=&U=FBAJNHPLAG&K=18170c08e4587084f10bf2301d08c836b861e505edb805d80f14b0291672b2f0&R=)

