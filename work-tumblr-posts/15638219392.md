-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/15638219392/tembellik)

### [Tembellik](http://eminresah.tumblr.com/post/15638219392/tembellik)

Gördüğüm en tembel insanlardan biriyim. Bunu tevazu olsun diye söyledim.
Belki de en tembelimdir.

Bunu bir hastalık gibi kabul ediyorum, mecbur olduğum, tedavisi olmayan
bir hastalık gibi. Kendimi hastalıktan kurtardığımı düşündüğüm bazı
dönemlerim oldu ama kendimi bıraktığımda yeniden tembelliğin o nazik ve
sıcak kucağına döndüm.

Tembellik derken, *hiç bir şey yapmamak* anlamında söylemiyorum, *yapmam
gerekeni yapmamak* anlamında söylüyorum. Benim gibi tembellerin
kendilerine meşgale yaratmak konusunda özel yetenekleri vardır, o kadar
ki bu meşgaleler sayesinde meslek sahibi olabilirler. Benim mesleğim de,
meslekten kaçışım da bilgisayarla alakalı olduğu için tuhaf bir durum
ortaya çıktı seneler boyunca, misalen okumam gereken makaleyi, yazmam
gereken programı bir yana atıp, hiç alakam olmayan konuları öğrenmeye,
*belki bir gün lazım olur* diye kendimi kandıra kandıra devam ettim.
Sonunda öğrendiğim konular da işime yaramadı değil, bilgisayarda etrafta
gördüğüm en *verimli* insanlardan biriyim, misalen çok az insan XMonad
pencere yöneticisiyle ne kadar hızlı çalışıldığını bilir veya pek azı
Emacs'teki yeteneklerin farkındadır. Sadece *bilgisayar meraklısı*
dediklerimiz değil, mesleği bu olan insanların da pek çok bu konuları
bilmez. Ben bilirim. Ama onlar benden daha başarılı olurlar, çünkü ben
bu tuhaf konuları öğrenmeye devam ederken, onlar ödevlerini gayet
verimsiz şekilde Word'de yazmakta, Windows'u mouse'la kullanıp, benim
günde kazandığım üç saniyeyi kaybetmekteydiler. Hayat adil değil.

Dediğim gibi, tembelliği hastalık olarak kabul edip üzerinde devamlı
çalışmam gerekiyor. Akşamları yüksek kolesterol için aldığım statinler
gibi, oturup yapılacak işler listemi gözden geçiriyorum. (Bazen o kadar
uzun sürüyor ki, anlatamam.) Deneye yanıla öğrendiğim türlü çeşit
teknikleri düşünüyor, kendime yeni bir teknik icad ediyor, belki bu defa
çalışır deyip, birkaç günlüğüne onu deniyorum. Mesela bugün zaman
dilimlerine göre ayrılmış ( *yapılacak* demenin moralimi bozduğunu
düşünüp adını zamanında *yapıldak* olarak değiştirdiğim) işler listemi,
önem sırasına göre tasnif ettim: *A Work, B Play, C Outside, D Write, E
Internet*. (Neden İngilizce diye soracak olursanız, *ne bilem, aklıma
öyle geldi* derim.)

Genel olarak bu listeye yazdığım hemen hiçbir şeyi yapmam, eski
listelerim büyür büyür, sonra kabuslarımda beni kovalamaya başlar, sonra
ben de onlardan kaçmak için işi falan bırakır, kendimi depresyona
sokardım. Artık ne yapıyorum? Oturup her gün bu listeden on tane elemanı
*Purgatory* (yani *araf* ) isimli bir listeye gönderiyorum. (Buna
yarından itibaren başlayacağım, araf henüz boş.) Listenin üstünden
geçip, hangi on tanesini *yapmayacağımı* düşünürken, diğerlerine karşı
içimde bir sevgi oluşmasını bekliyorum. Liste uzamadığında umulur ki
kendimi daha iyi hissederim ve *belki* listedeki bazı işleri yapmam da
mümkün olur.

Çok karmaşık, ancak bir hesap tablosu yardımıyla bulunabilen günlük bir
*performans puanım* var. Doktoraya ne kadar çalıştım, Ali'ye kaç defa
*Şahım Ali Aba'ya* söyledim, namazların hangilerini zamanında kıldım
gibi bissürü kriter mevcut hayatımda; bunları takip ediyorum. Şu sıralar
telefon sayesinde hangi işe kaç dakika ayırdığımı takip etmeye başladım.
Sırf takip edebilmek için çalışıyor olabilirim. Yes.

Bir de *giderlerin tıkanması* prensibi var. Normal ve dirayetli bir
insan Internet'in önünde üç saat oturduktan sonra *artık yeter, bi
kalkıp yürüyeyim* falan diyor sanırım. Benim beynimin bu *artık yeter*
diyen kısmı pek gelişmemiş olduğundan, harici şeylerin bana *artık
yeter* demesi gerekiyor. Mesela evin Internet'inin HTTP portları (yani
web sayfalarına yapılan bağlantılar) saat 22:30'da kapanıyor. Siz de bu
sayede bu yazıları okuyorsunuz, aksi halde sabaha kadar Reddit'inden
girip, Reader'ından çıkar, bir ihtimal (kimsenin pek de umurunda
olmayan) paylaşımlarda bulunur, ama asla bu yazıyı yazacak kadar kendimi
toplayamazdım. (Bu yazıdan önce yirmi dakika yürüyüş yaptım ve yatsıyı
kılmış durumdayım, bilmem anlatabiliyor muyum?)

Benim gibi insanların tembelliklerinin sebebinin yaptıkları işi
*yeterince büyük* görmeyişleri olduğunu düşünüyorum. Bir şey listeye
girdiğinde, sınıftaki ebleh kızlar (veya oğlanlar) hayatları ona
bağlıymış gibi davranmaya başladığında, veya basitçe o kadar da önem
verilmesi gereken bir şey olmadığını farkettiğimizde; kaçmak istiyoruz.
Başka işler buluyoruz, *daha önemli* olduğunu düşündüğümüz işler. Tabi
ki bunlar daha önemli değil, normal şartlar altında insanın yapması
gereken işi yapması, ya da yapması gereken işi *değiştirmesi* gerekir.
Bir okulda okumayı sevmiyorsan, çıkar başka bir okul okursun, işini
sevmiyorsan, sevdiğin bir iş yaparsın falan ama benim gibiler,
gittikleri okulun da, değiştirdikleri işin de aynı sonuca yol açacağını
bildiklerinden pek uğraşmak istemezler. (Tembel ya!)

Bunun çözümünün büyük bir iş yapıyormuş gibi hissedeceğim ve arada ufak
işleri halledebileceğim bir meşgale bulmak olduğu hipotezini deniyorum.
Yapmam gereken işleri *yan etki* olarak halletmek, *istemem yan cebime
koy* tarzında, *bu benim yapacağım bir iş değil ama hadi bari büyük iş
hürmetine halledelim* gibi. Benim şu sıralardaki *büyük işim*, kendi
tembelliğimin çaresini bulmaya çalışmak. (Biraz da zayıflamak tabi, 18
kilo fazlam vardı, artık 13 kilo fazlam var, 70 gündür şeker yemedim,
hafta 400 dakika kadar yürüyorum.) Tembelliğimin çaresine bakarken, bir
yandan da doktoraya çalışıyor, yazı yazıyor, yürüyor, namazları kılıyor,
*oturuyor*, dişlerimi fırçalıyor ve hasılı günde yaklaşık otuz farklı
çeşit iş yapıyorum. Yapılan işlerin hiçbiri müstakilen çok değerli işler
değil ama ben tembelliğimin çaresi ararken onlar da aradan çıkıyor.

Bu yazıyı elli dakikada yazmışım mesela, hmm.

[January 11,
2012](http://eminresah.tumblr.com/post/15638219392/tembellik)

[0
comments](http://eminresah.tumblr.com/post/15638219392/tembellik#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1OyEa74g0)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918792&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzE1NjM4MjE5MzkyXC90ZW1iZWxsaWsiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=HKJLBLBOHA&K=6f98aa6373e073c6cbaa659c732d93e150c3df5c5345fab9ce066802d514f6d3&R=)

![](https://px.srvcs.tumblr.com/impixu?T=1434918792&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8xNTYzODIxOTM5MlwvdGVtYmVsbGlrIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiMTU2MzgyMTkzOTIiLCJibG9naWQiOiIzNjQ4MDI4Iiwic291cmNlIjozM31dLCJub3NjcmlwdCI6MX0=&U=NKGGCFDJLL&K=43733ada90ac321aaf54d216735e3a3318f5983bed008b386900aa64d0cd1983&R=)

