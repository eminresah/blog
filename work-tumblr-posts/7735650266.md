-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/7735650266/gelecegi-unutmak)

### [Geleceği Unutmak](http://eminresah.tumblr.com/post/7735650266/gelecegi-unutmak)

Tüm hayatım bir sakinlik çeşmesi arayarak geçti, birkaç damla oradan,
birkaç damla buradan. Kur'an'ın *ancak Allah'ın zikriyle* dediği cinsten
bir su. *Ab-ı künh-ü hayat*.

Bir yerde eğer bir türün aptallaşması daha iyi adaptasyon sağlıyorsa,
evriminin de bu yönde olacağına dair bir şeyler okudum. Söylemeye
çalıştığıma farklı bir yerden destek.

İnsan türü yaşadığı ortamı sonunu bilmediği şekilde değiştiriyor. Sadece
fiziksel ortamı değil, buna bağlı olarak tüm zihinsel ortamı da
değişiyor, yaşadığı dünyayı farklı şekilde görmeye, farklı şekilde
davranmaya, farklı şekilde inanmaya başlıyor.

Meseleye *gelişme* kulpu takmakta acul davrananlar için sorun değil,
insanlık bilmediği vadilerin fatihliğine soyunuyor, Tanrının olmadığını
*keşfettikten* sonra, hayatın amacının da sadece bu *gelişme* olduğuna
inanıyor, Kadir-i Mutlak ve en azından kendisiyle konuşmaya tenezzül
etmiş tanrısını, bozonlarla, sicim teorileriyle, multiverse hayalleriyle
değiştiriyor, şimdiki tanrılar o kadar büyük ki umurlarında
olmadığımızdan eminiz. *O halde dostum, haydi yalnızlığımıza içelim.*

İnsanoğlu yeni Olympos'lar yaratıyor. Adı cilalı, tanrıları soyut,
tanrılarının kudreti sınırlı olsa da, Olympos'lar keşfettiğimizi
sandığımız vadilerin tepelerinde, ulaşamayacağımız yerlerde duruyor. Bir
karadeliğin içine girip bakmamız mümkün değil, olay ufkunun gerisinde
bizi başka bir evren mi bekliyor, bilemiyoruz. Bizi hapsolduğumuz üç
mekan boyutunda seyretmekte olan oniki boyutlu canlılar var mı
göremiyoruz. Bildiğimiz, tanrıların işlerine akıl sır erdiremediğimiz ve
*bilgi ağacına* el uzatmanın her gün biraz daha tehlikeli olduğu.

İnsan aptallaşarak hayatını devam ettirmekle, ağaca el uzatıp ölmek
arasında tercih yapmaya itiliyor.

Aptallara kızmıyorum. Onlarla kavga etsem de kızmıyorum. Onlardan biri
olmak istediğim çok oluyor ve belki gerçekten de onlardan biriyim.
Kendine *varolmayan varlıklar* kurup, onlara inanan aptallardan,
yalancıktan bilgi uydurup, gerçekmiş gibi yaşayanlardan, lüzumsuz
şeyleri hayatının merkezine alanlardan,

Eh, evet, tabi ki öyleyim. Korkumun kaynağı da *büyük yanılgının* yok
olması, insanın kendi hiçliğiyle tanışması, sonunda birey birey değil,
tür olarak intihar etmeye karar vermesi. Belki ediyordur halihazırda…

Yüz yıl önce kaçınılmaz olan bazı bilgilerden, mesela at binmek, tavuk
kesmek, yenen otu zehirliden ayırmak gibi bilgileri unuttuk. Zamanımız
diğer bazı bilgi çeşitlerinin de, mesela okumak, kütüphanede araştırma
yapmak, GPS olmadan yolumuzu bulmak gibi diğerlerinin de yok olmaya yüz
tuttuğu bir zaman.

Korkutucu ama öldürücü değil.

Unuttuklarımıza çocuk yapmak, nefes almak,
[yürümek,](http://en.wikipedia.org/wiki/Powered_exoskeleton), merak
etmek, düşünmek, bir iş yapmak gibileri de eklenir mi? Tanıyorsam, bu
sorunun cevabı evettir. Nadirat harici okumak yerine film seyretmeyi
tercih eden insan, zor gelen her şeyden, varolmak veya varolduğunu
hissetmek de dahil vazgeçmeye çalışıyor. Ölümü unutturacak, *yokluğu*
unutturacak ve böylece *varlığı* da unutturacak her ilaca sarılmak
amacında.

[July 18,
2011](http://eminresah.tumblr.com/post/7735650266/gelecegi-unutmak)

[0
comments](http://eminresah.tumblr.com/post/7735650266/gelecegi-unutmak#disqus_thread)

[3
notes](http://eminresah.tumblr.com/post/7735650266/gelecegi-unutmak#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy7D5AVQ)

[View the discussion thread.](http://erblog.disqus.com/?url=ref)

1.  [![](http://38.media.tumblr.com/avatar_17d7756f7f8f_16.png)](http://ztopya.tumblr.com/ "aglea ")[ztopya](http://ztopya.tumblr.com/ "aglea")
    likes this
2.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918996&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzc3MzU2NTAyNjZcL2dlbGVjZWdpLXVudXRtYWsiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=FOKJNFPPEI&K=7bbbe31cc8bafd76edfa5c10abd6df9e95e6071a621b6c033b12ef3c0f458409&R=)

![](https://px.srvcs.tumblr.com/impixu?T=1434918996&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC83NzM1NjUwMjY2XC9nZWxlY2VnaS11bnV0bWFrIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiNzczNTY1MDI2NiIsImJsb2dpZCI6IjM2NDgwMjgiLCJzb3VyY2UiOjMzfV0sIm5vc2NyaXB0IjoxfQ==&U=DOHMFPABGN&K=a509333ceeed7a4fde911670b1127296db98edf4a6e0bed207148f4965267d34&R=)

