-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/2819662981/namaz)

### [Namaz](http://eminresah.tumblr.com/post/2819662981/namaz)

Namaz sözkonusu olduğunda kendime şaşırıyorum; çünkü iman vs. gibi
konularda çok da fazla, nasıl derler, *sıkı* olmadığım, itikat
mezheplerinin tartıştığı konuları bile artık pek ciddiye almadığım için
(*Kur'an mahluk mudur, değil midir* misal, çağımızda gerçekten garip
sualler bunlar), namaz kılmayı bırakmaktan bu kadar *korkmamı* mantıken
açıklayacak bir şey yok.

Birileriyle tartışsak falan, ellerindeki *imanmetre'lerle* imanımı
ölçseler, belki İslam'ın dışında bile addedebilirler, durumumu bazen o
kadar vahim görüyorum ve yine de namazla olan münasebetim İslam'la veya
müslümanlarla olan münasebetimden tamamen farklı bir mecrada seyrediyor.

Çocukluktan itibaren de kılıyor değilim, *bırakılamayan bir çocukluk
alışkanlığı* değil, 30 defa başlayıp, 30 defa bırakmıştım ama en son
2005'in şubatında başlamışım, o zamandan beri de, çoğu günler eksik
gedik de olsa kılıyorum. Bu arada başka şeyler de denedim,
Vipassana'ydı, QiGong'du, Zazen'di falan, yok, namaz bunların hepsinden
farklı bir şey; ya benim genetiğim uymuyor onlara, ya da başka bir şey
var.

Konuyu çok fazla *Allah'ın huzurunda olmak* diye de düşünmedim, kişi
zaten her zaman Allah'ın huzurunda olmalı, namazda özellikle Allah'ın
huzurunda olmak diye düşününce, birazcık *teşhis* (kişileştirme)
yapılmış gibi oluyor, tahayyülümün perdesinde, güya ötelerin ötesinde
namaz kılıyor oluyorum, yani *ben gitmişim* Allah'ın huzuruna oluyor ama
aslında olan Allah'ın senin bulunduğun yere *gelmesi*, giden sen
değilsin, *gelen*, daha doğrusu *geldiğini farkettiren* o, bunun
farkındaysam namaz güzel bir namaz oluyor, yoksa kafamın için *Allah'ın
huzurunun hayali* ki uzaylı muzaylı bir şeylerle doluyor.

Fatiha, evet, namazın özü. Aklım başka yere kaymadan, ne dediğimi
bilerek onu okuduğumdaki namazla, yiyeceğim yemeği, göreceğim işi
düşünerek kıldığım namaz arasında dağlar kadar fark var. “Yalnız sana
kulluk eder ve yalnız senden yardım dileriz” derken eğer ne dediğimin
farkındaysam, o an için kendimi bilmişim gibi hissediyorum.

Yetişemediğim namazlar çok oluyor, beş vaktin beşini de vaktinde kılmak,
bizimki gibi *geridekilere* pek nasip olabilecek bir şey değil herhalde.
Eğer kaçıracağımı biliyorsam, en azından otuz saniyelik bir Fatiha arası
veriyorum, karşındaki laklak yaparken bile mümkün bu, (bi de benim gibi
*kendi kendine konuşması normal görülen* bir adam olunca, pek sorun
olmuyor), kaçırdığım namazı aynı gün içinde kaza edebilirsem, ediyorum,
yoksa Allah affetsin.

Kaza namazları konusunda Hz Peygamber'in sünnetinin ne olduğu aslında
pek vazıh değil, uyuma ve unutma durumunda kaza ediliyor, bu açık ama
keyfen veya tembellikten kaçan namazın kazası olur mu, orası biraz
muğlak. (Açık konuşalım, aslında *namaz kılmayan müslüman* diye bir
kategori yok, *köşeli çember* gibi bir şey bu.) Fıkıh hükümlerinde hemen
her şey gibi insanların *dünyevi ceza* ile de olsa bir şeyleri yapması
gözetilmiş; keyfen namaz kılmayan adama *geçmiş olsun* dersen adam daha
hiç kılmaz, diye düşünmüşler; ancak bu zamanımızda tersine işliyor,
insanlar biriken namaz borçlarını düşündükçe namaz kılmaktan daha da
uzaklaşıyor. (En azından benim öyleydi.)

Bunun yerine insanlara uygun olduğu bir vakit günde iki rekatla
başlamalarını salık veriyordum. Daha doğrusu kendilerini yormayacak
kadar. O namazın başında, sonunda, içinde herhangi bir yerde de,
namazlarını hakkıyla kılabilmek imkanı verilmesi için dua etmesini
söylüyordum. Kişi (bencileyin) tembel olabilir, işi uygun olmayabilir,
namaz kılabileceği bir iş yerinde çalışmıyor olabilir, insanlara bunu
sezdirmek istemiyor olabilir, namaz kılmasına engel birçok sebebi
olabilir ama günde iki rekat, onu da yapamıyorsa bir Fatihalık vakit
ayırıp, namazıyla kendisi arasında engel olanları kaldırması için dua
edebilir. Tembelliğimin azdığı zamanlarda namazda devamlı olabilmek için
dua ediyorum; insan nefsiyle mücadele edemiyorsa, onun için de yardım
isteyeceği yer bellidir.

Bir de bu dua konusu var. Aslında namazın tamamı bir dua, Fatiha'nın
ikinci yarısı da dua, oturunca okunanlar da dua… Buna mukabil Hanefi
mezhebi, vakit namazlarında secdede, rükuda dua edilmesini yasaklamış,
velakin Hz. Peygamber'in “kulun rabbine en yakın olduğu yer secdedir”
şeklindeki hadisi ve secdede dua edilmesini salık vermesi de malum, ve
yine aslında secde ve rükuda ne okunacağı, ne söyleneceği hadis ve
ayetle belirlenmiş değil, “subhane rabbiyel a'la” misalen fıkıhçılar
tarafından A'la suresinin ilk ayetine, “Yüce Rabbinin ismini tesbih et”
ayetine nisbet ediliyor velakin orada da “bunu secdede yap” diye bir
hüküm yok. Elbette bu insanlar konuya benden daha vakıflar, ömürlerini
vermişler, yine de dinin temelindeki *tecrübi* tarafı da kimsenin
sözüyle inkar etmek mümkün değil.

O sebepten secde ve rükuda “Namaz Hocası” kitaplarında yazılandan farklı
şeyler okuyorum. Askerdeyken son doksandokuz güne “Subhane
Rabbiyer-Rahman"la başlamış, “Subhabe Rabbiyes-Sabur"la bitirmiştim,
Esma-i Hüsna kitabım vardı, her gün birini okuyup, ertesi günkü
namazlarda onunla tesbih ediyordum. Bunun yanında her zaman duaları
secdede yapmak gibi bir yol izliyorum. Namazın arkasından elini açıp dua
etmektense, namazın içinde, secdede dua etmek bana daha güzel geliyor.

Bir de, böyle edilmiş dualarla ben askerdeyken en rahat namaz
kılınabilecek bir yere alındım, bugünkünden daha düzenliydi namazlarım,
sonra olmayacak başka bir şey istedim, o da oldu, sonra başka biri daha…
Hasılı benim çok *duası kabul olan bir adam* olmamdan değil, Allah'ın
rahmetinden kaynaklanan işler, yoksa ona hakkıyla döndüğünde bir şey
elde edememiş kimse var mıdır, zannetmiyorum.

Burada yazdıklarım elbette iki taraftan, birincisi Kur'an'a *bir Arab'ın
yazdığı yalan yanlış kitap* diyenlerce, ikincisi de beni dini konularda
fazla cesur bulanlarca eleştirilebilir.

Birinciler için diyeceğim aslında namazdan fayda sağlamak için pek de
iman etmek gerekmediğidir. Alnınız secdeye gelince dünyayı başka
algılarsınız, belki de hayatınızın kaybolan anlamını bulursunuz. O
sebepten çok da gerilmeye gerek yok bu konuda. Neticede evet ben de
*inkar edebiyatı* okurken eğleniyorum ama namazdan vazgeçmek aklıma
gelmiyor. Hissim biraz Marx'ın Manifesto'sunu okuyan Kapitalist gibi
oluyor, *iyi yazıyorsunuz, hoş yazıyorsunuz da, namazdan haberiniz yok.*

İkinciler için, ki muhtemelen “sen kim oluyorsun ki” ile başlayan
cümleler kafalarında hazırdır, söyleyeceğim pek fazla bir şey yok. Ben
kimse değilim, sadece yeryüzünde münasebetini en çok Allah'la artırmaya
çabalayan biriyim; bu sebepten ellerinizdeki *imanmetreleri* üzerime
doğrultup, beni kafir, müşrik veya zındıklıkla itham ederseniz de sadece
gülerim… Herhalde haklısınızdır.

[January 19, 2011](http://eminresah.tumblr.com/post/2819662981/namaz)

[0
comments](http://eminresah.tumblr.com/post/2819662981/namaz#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy2e4AI5)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918858&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzI4MTk2NjI5ODFcL25hbWF6IiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJub3NjcmlwdCI6MX0=&U=CAOIDFABHB&K=529eca82ae3f2ce2976b5e6fcccee2a20ad1276022146a63210770d333a1e4cb&R=)

![](https://px.srvcs.tumblr.com/impixu?T=1434918858&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8yODE5NjYyOTgxXC9uYW1heiIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5IiwicG9zdHMiOlt7InBvc3RpZCI6IjI4MTk2NjI5ODEiLCJibG9naWQiOiIzNjQ4MDI4Iiwic291cmNlIjozM31dLCJub3NjcmlwdCI6MX0=&U=LNMEINDNKA&K=6a58932374bf6ab4273424c2763884606a41eb593aa7eddcb61881d202bffa1c&R=)

