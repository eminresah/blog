-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/2981075530/dugum)

### [Düğüm](http://eminresah.tumblr.com/post/2981075530/dugum)

Kafam ölüm ve aşkla meşgul. Hangi ölüm, hangi aşk?

Aklımın çeperinden sızan hatıralar, zamanın ve kaldırımların yaralara
kumlu rüzgar üflediği, kum tanelerini çıkarmak için çabalarken yaraları
ilk günkü hale getirdiğim, kendimi o an orada bırakıp ruhumu bir
turşucunun kavanozlarına hapsetmek ve bir ekşilik olarak varlığımın
özünü bulmayı umduğum adımlar…

Beni nereye götürüyorsunuz?

Kendimi elime teslim ettiğimde yazdığım yazıları tanımadığım gibi,
ayaklarıma teslim ettiğimde gittiğim yerleri de tanımıyorum. Bilinen
sokakların taşlarıyla döşenmiş bir tiyatro salonu, az öteden birazdan
bana her şeyi bittiğini söyleyecek yönetmen ve ben bu sahnede her zaman
hissettiğim gibi oyunun sonunu görebileceğim. Babam çıkacak, sonra
dedem, tüm ölmüşler ve yaşayanlar bir arada bana bu oyunun gerçek
anlamını söyleyecekler.

Hayır, böyle bir şeyin asla olmayacağını, önüme çıkan her insanın
kendini rolüne kaptırmış biri değil, bir *insan* olduğunu biliyorum, ama
inanmak, *ah* inanmak.

İnanmak istemiyorum bütün bu geçmişin manasız olduğuna, yarım kalmış
hikayelerin, verilmiş sözlerin, konuşulmuş kelimelerin boşa gittiğine,
zamanın bir video gibi kaydedilmediğine ve bir gün bunları en azından
seyredemeyeceğime… Her şeyin kaydedildiğini anlatmaya çalıştığımda nasıl
gülmüştü o kız bana, *nerede saklıyorlar o kadar videoyu* demişti, *her
ana bir evren daha gerekir, herkesin kalp atışlarını kaydettiğini
düşünsene…*

Hayır, sanırım ondan önceydi, ilk tanıştığımızda şöyle bir bakmış ve
benden zarar gelmeyeceğine inanmıştı; bütün ilgi çekme çabalarıma gülmüş
olmalı, sonradan ben de anladım sevmeyeceğimi bildiğim birinin sevilmek
için attığı taklaların nasıl da komik olabileceğini… Kimseye gülemedim,
anlatılan benim hikayemdi.

Adını hatırladıkça beynimin aynı yerine, ama hep aynı yerine bir sızı
giriyor, büzüşüyormuş gibi. Hayalimde açmaya çalışıyorum, orada bir
düğüm olduğunu hayal ediyorum, sonra yavaş yavaş çözülüyor düğüm, acele
etmeden yumağın en ortasında ne olduğunu bulmaya çalışıyorum,
üfleyeceğim ve silinip gidecek kafamdan…

Düğümü çözüp gergin bir ip olduğunda bile sadece üç gün uzak durabildim.
İpi koparamadım. Düğüm yeniden oradaydı.

Aşk ve ölüm. Ölümün nasıl olacağını biliyorum, uyumak gibi, acı çekerek
uyumak gibi belki, ıslak elimden kayan bardağı tutamamak gibi,
karanlıkla bir duvar bulamamak gibi, biliyorum ölümün nasıl olacağını,
mesele aşkın nasıl olduğu.

Adaletsizlik insanın bir kere ölüp, birçok kere aşık olmasında, ben
olsam bir kere aşık olup, defalarca ölen bir insan yaratırdım. Ölüm o
zaman kimseyi şimdiki gibi etkilemezdi, aşk da öyle, çünkü bilirdik ki
en fazla bir kere aşık olacağız, o da kaçınılmaz.

Şimdi, hayatın ilmeklerini boynuma dolayıp, geçmişin tüm isimlerini
beynimden bir makasla kesmek istiyorum. Biliyorum nerede olduğunu
nasılsa, ufacık bir yer, girip oradan alacağım düğümü.

* * * * *

*Yetiş, yetiş, sen çabuk ambulans çağır…*

*Ne oldu?*

*Otobüsün aynası çarptı kafasına*

* * * * *

Bak bu sefer başbaşa kaldık, hani bunların kaydı yoktu?

[January 28, 2011](http://eminresah.tumblr.com/post/2981075530/dugum)

[0
comments](http://eminresah.tumblr.com/post/2981075530/dugum#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy2nhvfA)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918861&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzI5ODEwNzU1MzBcL2R1Z3VtIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJub3NjcmlwdCI6MX0=&U=NDCDCPCPIP&K=19b2137d295da2d1c15be8df6fc48debc0ded0cde6bcd0b72d07804dc7be5124&R=)

![](https://px.srvcs.tumblr.com/impixu?T=1434918861&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8yOTgxMDc1NTMwXC9kdWd1bSIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5IiwicG9zdHMiOlt7InBvc3RpZCI6IjI5ODEwNzU1MzAiLCJibG9naWQiOiIzNjQ4MDI4Iiwic291cmNlIjozM31dLCJub3NjcmlwdCI6MX0=&U=OFOAHOCKIM&K=aa289764aaa46c183aec277244f610a7f68626ba3ba718ae565f93c0d761720d&R=)

