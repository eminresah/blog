-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/3576064763/musluman-n-marka-vaadi)

### [Müslümanın Marka Vaadi](http://eminresah.tumblr.com/post/3576064763/musluman-n-marka-vaadi)

Marka vaadi, bir müşterinin bir ürünün markası dolayısıyla ondan
beklediklerinin tamamı diyebiliriz, sanırım. İşletmeciler daha ayrıntılı
inceliyordur, benim için kabaca bu tanım yeterli.

Müslümanın marka vaadi dediğim vakit, sadece *müslüman* olduğunu
bildiğim bir insanın kafamda nasıl bir resim çizdiğini anlamaya
çalışıyorum. Nedir müslüman, nasıl biridir?

Müslüman kimliğinin oluşturulmasının Hz. Peygamber için en önemli vazife
olduğunu düşünüyorum, hadis kaynakları tırnaklarını bile müşriklerden
farklı sırada kesen bir peygamberden bahsediyor, bugünkü *modern çağa
uyalım da bizi de sevsinler* müslümanlarından hayli farklı bir anlayış
bu.

Müslümanların bir kimlik krizinde olduğu su götürmez bir gerçek,
çağımızın panik halde nereye sarılacağını bilemeyen, kimisi erken
kaynaklara yeniden dönmek, kimisi geleneğe daha sıkı sarılmak, kimisi de
modern milletlerin adetlerini benimseyerek güçlenmek peşindeki
müslümanlarının asıl derdi, müslümanın marka vaadinin hayli silikleşmiş
ve bozulmuş olması.

Müslüman deyince aklınıza ne geliyor? Benim aklıma geçmişin *gerçek
müslümanları* geliyor, iki nesil önceki adamlarla bile karşılaştırınca
kendime rahat rahat *müslüman* diyemiyorum, batılının aklına teröristler
geliyor, bazılarının aklına sakallı, çarşaflı, başörtülü insanlar
geliyor vd.

Herkesin üzerinde ittifak ettiği, şu anki *müslüman* markasının pek de
güzellik, iyilik, derinlik çağrıştıran bir marka olmadığı, her ne kadar
kendi kendimize öyle bir propaganda tutturmuşsak da son otuz-kırk yıldır
değişen toplumun gösterdiği, insanların müslüman markasının
telmihlerinden pek hazzetmediği. Onu toptan bir kenara koymak, *buraya
kadarmış* demek de işimize gelmiyor ancak bir şekilde *yenileşme*
ihtiyacı içindeyiz. *Allah şu sıra bize bir peygamber gönderse de
üstümüzdeki yükleri alsa ne güzel olurdu.*

Bu *yenileşme* sürecinde müslümanların bir kısmı, markayı hepten ortadan
kaldıracak ve halihazırdaki silikliğini bile arayacağımız adımlar atma
gayretinde. Modern çağa uyumlu hale gelmek için kılık, kıyafetten tutun,
her tür iktisadi faaliyet, sosyal hayatın tüm kuralları, liberalizm,
demokrasi, haklar, hürriyetler, modern zamanların icad ettiği tüm
sınırsızlıkları *öyle ya da böyle* kabul edip, benimseme ihtiyacı
duyanlar var. Müslümanlık sadece boyna takılan bir kolye, camilerin
süslemesi, ana-babadan devşirilen bir kimlik olsun, hayata fazla
müdahale etmesin istiyorlar. Nasılsa “elhamdülillah müslümanım” deyince
konu kapanacak ve dini konuşmak ayıp olacak.

Şahsen modern çağa tamamen uyum sağlamış bir müslümanlık, kimin için ne
kadar faydalı olur bilmiyorum, benim böyle bir dinim olsun istemem, sırf
birileri dinimi sorduğunda *müslümanım* diyeceksem ama hayatımda
herhangi bir etkisi olmayacaksa, kimliğimi bu kadar *tarihi yükün*
altına sokmaya gerek duymam.

Bu sebeple müslümanların bir kısmının *modernleşme* meraklarını
anlamakla beraber, hayır, bu konuda pek tasvipkar değilim. Tamamen
modern düşünce ve hayat tarzını takip edeceksem, tek mesele buysa, neden
müslümanlıkla uğraşayım ki zaten?

Müslümanlığı tam da onun koyduğu kısıtlamalar yüzünden, yani *müslüman*
deyince, adam öldürmeyen, içki içmeyen, zina etmeyen, yalan söylemeyen,
Allah'tan başkasından korkmayan, namaz kılan, zekat veren, oruç tutan
bir insan aklına geldiği için tercih eden kimsenin, bu sınırlamaları
kaldırmayı müslüman kimliğine bir ihanet olarak görmesi normal değil mi?

İhanet, çünkü benim gibi -belki az sayıda- insanın diniyle arası, sadece
bir kimlik meselesi değil, insanın pusulasının sadece kendi keyfi olduğu
bir devirde bir pusula ihtiyacındayız ve *muhteşem Batı* ne derse desin,
Allah'ın indirdiğinde bir hikmet olduğunu, müslümanın namaz kılması,
zekat vermesi ve her hareketinin hesabını vereceğini düşünerek
yaşamasının *daha iyi* olduğuna inanıyoruz.

Ayrı kalmaya, farklı kalmaya da inanıyoruz, sırf bunun için
kıyafetlerimizle, kelimelerimizle, dünyaya bakışımızla farklı kalmaya
devam etmek istiyoruz; müslümanın marka vaadi doğruluk olsun, iyilik
olsun, adalet olsun ama aynı zamanda farklılık da olsun, tesettür de
olsun, namaz da olsun, oruç da olsun istiyoruz, peşinden koştuğumuz
modern dünyanın doğru yöne gitmediğini, onları takip etme meraklısı
müslümanların da doğru taleplerle gelmediğini düşünüyoruz.

Müslümanların eksikleri var, ama *modern olmamak* bunların arasında
değil, homoseksüelliği tasvip etmemek, içki içmemek, kadın ve erkek
arasında serbest ilişki kurmamak, bedenini rahatça sergilemek bu
*eksikler* arasında değil ve müslümanın bu konularda *farklı* olması,
müslüman kimliğinin yaşaması için şart.

Bu sebeple müslümanları modernizm lehine *ehlileştirecek* hiçbir
hareketi tasvip etmiyorum, en önemli kriterim de peygamberimden
öğrendiğim *benden olmayana benzememek* kriteri oluyor.

Benzemek için öyle fazla uğraşmaya da gerek yok zaten, Allah yok, din
yalan gibi yapmaya devam edersin, zaten suyun götüreceği yer orasıdır.

Velakin hem benzememek, hem derinleşmek, hem de adil olmak nasıl olacak,
işte bunu çözmek zor.

[March 01,
2011](http://eminresah.tumblr.com/post/3576064763/musluman-n-marka-vaadi)

[0
comments](http://eminresah.tumblr.com/post/3576064763/musluman-n-marka-vaadi#disqus_thread)

[3
notes](http://eminresah.tumblr.com/post/3576064763/musluman-n-marka-vaadi#notes)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy3L9chx)

[View the discussion thread.](http://erblog.disqus.com/?url=ref)

1.  [![](http://33.media.tumblr.com/avatar_063d45a540dc_16.png)](http://passpassive.tumblr.com/ "ha bi' de! ")[passpassive](http://passpassive.tumblr.com/ "ha bi' de!")
    likes this
2.  [![](http://33.media.tumblr.com/avatar_36dfba2b4338_16.png)](http://banupluie.tumblr.com/ "whatsoever ")[banupluie](http://banupluie.tumblr.com/ "whatsoever")
    likes this
3.  [![](http://38.media.tumblr.com/avatar_06c8562d8d9e_16.png)](http://eminresah.tumblr.com/ "Linkler ve Alıntılar")[eminresah](http://eminresah.tumblr.com/ "Linkler ve Alıntılar")
    posted this

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918878&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzM1NzYwNjQ3NjNcL211c2x1bWFuLW4tbWFya2EtdmFhZGkiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=KAEKJAIBDC&K=9dd3389f148928250ca33ffa3695e338e060df89440f4ee29ccf593c7bd8b0a1&R=)

![](https://px.srvcs.tumblr.com/impixu?T=1434918878&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC8zNTc2MDY0NzYzXC9tdXNsdW1hbi1uLW1hcmthLXZhYWRpIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiMzU3NjA2NDc2MyIsImJsb2dpZCI6IjM2NDgwMjgiLCJzb3VyY2UiOjMzfV0sIm5vc2NyaXB0IjoxfQ==&U=OKDPGDNPLO&K=5e5ffbf423c47f0b5187018e499e26e3a55ecd7dcb7d2b25bc081f69c78e5e29&R=)

