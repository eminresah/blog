-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/5462739887/apolo-genetics)

### [Apolo-genetics](http://eminresah.tumblr.com/post/5462739887/apolo-genetics)

[Apologetic](http://en.wikipedia.org/wiki/Apologetics) dini inancı
akılla izah etmeyi birinci vazifesi gören, bilhassa erken Hristiyan
yazarlara verilen isim. Diğer dinlerde de, modern dünyaya *direnmek*
için gelişmiş bir refleks. Link verdiğim Wikipedia maddesinde İslam
adına hemen kimseyi saymamışlar, ama 80'lerden sonra Türkiye'deki
*İslam'ın bilimle uyumu* fantazyalarından başlayıp, bugün *İslam aslında
…* diye süren cümlelere doğru evrilen bir gelenek mevcut. Bu akım işte,
[H. Kübra'nın Formspring'deki bazı
cevaplarını](http://www.formspring.me/hkubra) okuduğumda aklıma gelen
cereyan, bir nev'i Apologetic sayılabilir.

İslam kültürü gibi yenilmiş kültürlerin mensuplarında, kendilerini galip
kültürün diliyle, onların değerleriyle ifade etme eğilimi olması *doğal*
geliyor. Ancak bunun *faydalı* olduğu konusunda ciddi şüphelerim var.
*İslam aslında bilimle uyumludur*, *İslam aslında demokrasiyle
bağdaşır*, *İslam aslında Liberalizmle kardeştir*, *İslam aslında
Sosyalizm'in önde gidenidir*, *İslam'la Feminizm uzaktan bacanaktır*
gibi ana fikirler etrafında, uzun uzun yazılar döşenip, belki
okurlarınızı ikna edebilir veya sizinle *zaten aynı fikirde olan*
insanlara hoş görünebilirsiniz ama gerçekte ne İslam, ne de onunla
uyuştuğunu düşündüğünüz fikirlerde bir değişiklik olmaz. İnanmayan insan
için de, en fazla sevgilisiyle akşam yemek yerken konuşabilecekleri
sözler üretmiş olursunuz.

İslam sözkonusu olduğunda meselenin gelip düğümleneceği nokta *dünya
düzeni nasıl devam etsin?* sorusuna verilen cevaptır. Feminizm'in
ideallerini aynen korumak ve müslüman kalmak mümkün olabilir, ancak
bunun için ürettiğiniz düşünceleri İslam'ı bugünkü dünya düzenine daha
fazla entegre etmek için kullanıyorsanız, ulaştığınız yerin müslümanca
olmasını beklemek tuhaftır. İslam demokrasinin ana fikirleriyle uyumlu
olabilir, ama bunu [Pax
Americana](http://en.wikipedia.org/wiki/Pax_Americana) için bir başka
dayanak olarak telaffuz ediyorsanız, meseleniz gerçekte İslam'ı değil,
demokrasiyi teşviktir.

*Ameller niyetlere göredir* ilkesinden ufacık bir kıyasla *mefkureler
niyetlere göredir* ‘e varabiliriz. Apologetic'lerin niyeti nedir? İçerik
değerlendirmesinden önce görmeye çalıştığım bu oluyor. Bu insanlar
gerçekte *yeryüzünde Allah'ın önünde eğilmeyen baş kalmayıncaya kadar*
mücahede derdinde mi, yoksa daha erken bir kavşakta başka yönlere doğru
mu hamle edecek? Demokrasi diyorsa mesela, *İslam'ın içinde bir
demokrasi* mi, *demokrasi içinde bir İslam* mı amaçlıyor? Sosyalizm'in
İslam'la yoldaşlığından dem vuruyorsa, başı sıkıştığında Marx'a mı
bakacak, İslam'ın hikmet mirasına mı? Liberal bir dünya tasavvur
ediyorsa, İslam bunun neresinde? Renklerden bir renk mi, yoksa bütün
renklerin arkasındaki ışık mı?

Apologetic'lerle ilgili ikinci mesele, yaptıkları işin aslında faydasız
olması. Eğer niyetleri *demokrasi içinde İslam*, *yeşil Sosyalizm* gibi
bir şeyse, zaten müslümanların pek faydasına olmaz, bir yerde
[Kadıyanilerin](http://en.wikipedia.org/wiki/Ahmadiyya_Muslim_Community)
veya [Bahailerin](http://en.wikipedia.org/wiki/Bah%C3%A1'%C3%AD_Faith)
yaptığı gibi *bizimki yeni bir peygamber* demeleri gerekecektir.

Yok eğer niyetleri *İslam içinde demokrasi* ise, bunun yolu maalesef
sonsuz savunmalardan, *İslam aslında bildiğiniz gibi değil* minvalinde
akan yazılardan geçmez. Hz. Peygamber'in uygulamasında kendini
*gavurlara* hoş gösterme yoktur, Kur'an da kendinin Allah kelamı
olduğunu uzun uzun isbat etmeye çalışmaz, *düşünmüyorlar* der geçer,
çünkü gerçekte bu meseleler üzerinde durulması gereken en önemli
meseleler değildir. Önemli olan insanların nasıl yaşadığı, birbiriyle
nasıl geçindiği, birbirine nasıl davrandığı gibi daha temel ve
uygulamaya dönük meselelerdir. İslam'ı (diğer herhangi bir din gibi)
gideceğiniz yere ulaşmakta vasıta olarak kullanabilirsiniz, yine de
insanlar birbirlerini her anlamda istismar edebiliyor, küçük tanrılar
peşinde koşuyor, hayatlarını düzeltmeye güç yetiremiyorsa ve İslam denen
şey onların *daha doğru* olmasına yardımcı olmuyorsa, ha adları müslüman
olmuş, ha dillerinden İslam'ın aslında ne kadar *bik bik* olduğuna dair
sözler düşmemiş, pek de farketmez.

Allah'ın Resulü'nün uygulamasında uzun uzun tartışmalar, incelemeler,
savunmalar, *dediğim aslında şudurlar* yoktur, İslam'la falan alakası
olmayan [Seth Godin'in](http://sethgodin.typepad.com/) sık sık tekrar
ettiği gibi *birbirini sıkıca seven ufak grup, birbirini ılıkça seven
büyük gruptan daha etkilidir.* Apologetic'lerin derdi, çok defa ufak
grubu büyük grubun (mümkünse *saygın* bir) parçası yapmaktır ama
dertleri bu olmasa bile yaptıklarının küçük grubun etkinliğinin kaynağı
olan *aşk* ile (şehvet değil, aşk ile) pek ilgisi yoktur. Aşık olsalardı
savunma ihtiyacı duymazlardı ve aşık olmadıkları için söylediklerinin
büyük bir etkisi yoktur.

Kimse müslüman aynen Batılı gibi yaşamadığı müddetçe, müslüman
Apologetic'lerin sözlerine bakıp da *aaa, İslam Liberal Demokrasiyle
uyumluymuş* demez, Birleşik Devletler, postnişininde kendinin oturduğu
bir dünya düzeni dışındaki hiçbir oluşuma, velev ki fıkır fıkır adalet
ve hürriyet dağıtsın, *demokratik* demez, bir Feminist, bir yandan
başını örtüp, bir yandan hürriyeti için mücadele eden hiçkimseyi
*birinci sınıf Feminist* görmez, onun için olsa olsa bir ara formdur bu,
bir Sosyalist için dini fikirler olsa olsa *ilkel Komünizm'in
kalıntıları* olabilir, bir Liberal *kafasına göre yaşama hürriyetine* en
ufak bir engelde sizi terkeder.

Hayata dini bir bakış, dünyevi bakışla temelden uyumsuzdur. İslam
sözkonusu olduğunda bu çok daha belirgindir çünkü İslam, peygamberi aynı
zamanda asker ve yönetici olan yegane dindir; dünyaya dair
söylediklerini de Allah adına söylemiş, dünyayı din adına
değiştirmiştir. Dini dünya adına şekillendirmeye çalışan fikirlerin
gelip tıkanacağı bir nokta vardır ve o noktada Apologetic'in kendiyle
imtihanı başlar.

Bazen inançsız olsaydım ne olurdum, nasıl düşünürdüm, nasıl davranırdım
soruları aklıma geliyor. Buradaki uyumsuzluğu farkettiğim için
muhtemelen Sarkozy tarzı kökten bir İslam düşmanı olurdum. (Bunun
fıtratımla alakalı bir mesele olduğunu da iddia etmek mümkün tabi.)
Müslüman olmayan insanların, küllerinin orasında burasında kıvılcımlar
beliren bu büyük medeniyeti yok etmenin tek yolunun mensuplarını tamamen
ortadan kaldırmak olduğunu ne zaman anlayacaklarını merak ediyorum.
Çünkü iman öyle bir *virüs* ki insana bulaştığında tüm hayatı, davranışı
ve fikri etkileniyor ve imkanı olmadığından *elan* ayağa kalkamasa bile
*kıyam* fikrini devam ettirecek ve dünya düzeninin ilk boşluğunda
yeniden ayaklanacak bir topluluk oluşturuyor. O sebeple İslam düşmanının
İslam'a nasıl baktığını az çok anlıyorum ve iman bana bulaşmasaydı
muhtemelen *İslam nasıl yok edilir* düşüncesi en önemli meselelerimden
biri olurdu.

Yazdıklarım Apologetic kardeşlerimin fikirlerini eleştirmek değil,
okuyup istifade ettiğim oluyor ama ulaşmaya çalıştıkları yere
ulaşacaklarından şüpheliyim. Elbette onların da bir vazifesi var, Allah
ırkçı Emevilerin, *türbe manyağı* Osmanlıların, *türbe düşmanı*
Vahhabilerin, hatta İslam muhalifi Atatürk'ün vasıtasıyla devam
ettirdiği gibi, Apologetic'lerin vasıtasıyla da emanetini devam
ettirebilir; ancak bu ne Apologetic'lerin doğru olduğu, ne de nihai
mesele için çözüm ürettikleri anlamına gelir. Eğer nihayetinde dünya
düzeni müslümanca bir düzen olacaksa, Apologetic'ler sadece bir basamak,
bir savunma mekanizması, dış dünyanın şiddetini emen bir tampon işlevi
görecektir, yok eğer dünya düzeni müslümanları tamamen yok edecekse,
Apologetic'lerin yaptığı bunun için kapıyı açmak, fikren mefluç haldeki
ümmeti fikren ve nihayetinde cismen tam bir yokluğa itmek olacaktır. Her
iki durumda da Apologetic'lerin tasavvur ettiğinden farklı bir dünya
gelişecektir. Bu sebeple üstünde fazla su kaynatmaya, benzin yakmaya
değer bir mesele değildir.

Herhalde ben göremem ama görenler için bakalım Mevla neyleyecek.

[May 14,
2011](http://eminresah.tumblr.com/post/5462739887/apolo-genetics)

[0
comments](http://eminresah.tumblr.com/post/5462739887/apolo-genetics#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy55cikl)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434918955&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzU0NjI3Mzk4ODdcL2Fwb2xvLWdlbmV0aWNzIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJub3NjcmlwdCI6MX0=&U=JCLIDAOJPB&K=aacd40f87e9dc068e5100141cb95e969d589eca541ea19d68eda21688504f248&R=)

![](https://px.srvcs.tumblr.com/impixu?T=1434918955&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC81NDYyNzM5ODg3XC9hcG9sby1nZW5ldGljcyIsInJlcXR5cGUiOjAsInJvdXRlIjoiXC9wb3N0XC86aWRcLzpzdW1tYXJ5IiwicG9zdHMiOlt7InBvc3RpZCI6IjU0NjI3Mzk4ODciLCJibG9naWQiOiIzNjQ4MDI4Iiwic291cmNlIjozM31dLCJub3NjcmlwdCI6MX0=&U=NOJOFOOBPL&K=23814982a15037e4ed86e9a90dd7236c676b3488343ece994e117a9eec2e44a5&R=)

