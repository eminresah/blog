-   [Home](/)
-   [Mobile](/mobile)
-   [RSS](http://eminresah.tumblr.com/rss)

[Linkler ve Alıntılar](/)
=========================

[Text](http://eminresah.tumblr.com/post/8490831865/onemli-mesele)

### [Önemli Mesele](http://eminresah.tumblr.com/post/8490831865/onemli-mesele)

Kimsenin umurunda olmayan felsefi bir mesele bulup çiğnemek istedim.
Arıyorum. Çiğnemek istedim.

Yok. Böyle meselelere dünyanın *özütü* gibi davranamıyorum. İşim olması
lazım. Para vermeleri lazım. Gerçekten önemli bir mesele olması lazım.
*Gerçekten önemli* arayınca da, her aranan gibi, bulunmayan cinsten.

Felsefi bir mesele varsa, bu felsefenin bir meselesidir. Dünyanın,
insanların, ilgilendiğiniz konunun değil. Eğer Russell gibi, aksiyomatik
bir matematik üzerinde çalışıyorsanız ve bir anda kümeler teorisiyle
ilgili bir arıza belirdiyse, mesele ne aksiyomlarda, ne matematiktedir.
Bu meseleye yanlış yaklaşmaktaydınız. Kümeler konuyu açıklamıyordu.
Şimdi sanki çok önemli bir iş yapmış gibi *attırmayı* bırakıp, işinizin
başına dönme zamanı ama hayır, öyle yapmak yerine tipler teorisine,
kendini içermeyen kümeler (well-founded sets) gibi sınırlamalara girmek
daha eğlenceli tabi.

Bunun gibi, *bi teori yaptık, gerçekler teorilere uymadı, çok acayip!*
yollu uzun uzun yazılar da tuhaf. Adam mesela tüm bilginin aklen
edinilmesinin mümkün olduğunu düşünmüş, sonra da biri çıkıp *tecrübe
olmadan bilgi edinmemiz mümkün değil* deyince, *vay anasını, ben bunu
nasıl düşünemedim* demek yerine, üfürmeye devam ediyor.

Bilgi her zaman *bilen* ve *bilinen* arasında bir *gerilimdir* diye
başlayan bir *bilgi teorisi* yazmıştım. Bilen ve bilinen olmadığı sürece
düşüncenin varolmayacağı, o sebeple (bilinenden kaynaklanan) tecrübe ve
(bilenden kaynaklanan) akıl arasında bir (birleşim/ittifak değil)
zıtlık/gerilim olması gerektiğini, (Kant gibi) bu ikisi arasında
birleşim arayanların birine veya diğerine meyledeceğini; ancak
düşünceden yalıtılmış tecrübe veya akıl bulmak mümkün olmadığı için
birleşim aramanın da anlamsız olduğunu anlatıyordu. Bana kalırsa
orijinal ve güzel bir ele alış tarzıydı: Bilginin (ve düşüncenin)
kaynağı nedir? *Hem akıl, hem tecrübe* değil, *ne akıl, ne tecrübe ama
bu ikisinin arasındaki gerilim.* Bir mıknatısın iki kutbunun arada bir
manyetik alan yaratması gibi, akıl ve tecrübe de bilginin iki kutbunu
meydana getiriyordu.

Hocamın bakışlarından pek anlamadığını hissettim. Aslında derdim analoji
(kıyas) ve durum (situation) temelli bir bilgi teorisi yazmaktı, bu da
onun girişiydi ama düşünceyi muhavere edecek kimse olmayınca, iltifata
tabi olan marifetimi kendime sakladım.

Bu sitedeki gibi üfürükten yazılara sardırmamın temelinde de, daha derin
analizlerin hiçbir zaman yeterince iltifat görmemiş olması ve benim de
*teorisyen* rolünden sıkılmamdır. Teori teori nereye kadar? İnsanı
saçmalayınca düzeltecek birine ihtiyaç duyuyor; kendi kendime saçmalamak
pek eğlenceli değil. Dahası yazdığım, yazmayı sevdiğim dil, soyutlama
için yeterince terime sahip değil. Türkçe felsefe yapmaya çalışanların
zavallı ve anlaşılmaz dilleri çok komik, ve sanırım hiçbirinin derdi
kullandıkları terimleri *kanla* yazmak olmadığı için, kimse uydurduğu
(veya uygun gördüğü) terimlerin hakkını veremiyor.

Aslında hepimiz biliyoruz Türkçe felsefenin kimseye bir hayrı
olmadığını. Dünya çapında bu *işi* yapan adamlar zaten İngilizce
yazıyor, Türkçe tarihi nehirlerinden koparılmış ve son yarım yüzyılda
bataklığa dönen bir göl gibi ve gün be gün kurbağa sesleri artıyor. Bir
dil anlaşmanın değil anlaşmamanın aracı haline nasıl getirilir, onu
deniyoruz. Nihayetinde Türkçe birbirinden bağımsız bir takım dilciklerin
konfederasyonuna dönüşüyor, dini bir metinle, felsefi metnin kullandığı
gramer bile farklı… Aynı çağda yazdığımızdan emin miyiz?

Neyse de, *yazı ihtiyacı* olmasa, dükkanı kapatmak istiyorum. Zaman
zaman aklıma *iki kitap yazayım, birinin adı Affaniye olsun, doğru
yaşamak, ahlak ve felsefesinden bahsetsin, diğeri Ferzaniye olsun,
bilgi, hikmet, hakikat ve felsefesinden bahsetsin; gerisini de satıp
savıp dağa çıkayım* diye geliyor. Dağ derken, Kürdistan dağları gibi
çorak değil, buraların *Olympos* dağı gibi yeşil bir yer tabi.

Okuyan olur mu? Önemli mi? İltifat var mı? Marifet lazım mı?

Hayır. Ben en iyisi bu seneki itikafı kaçımayayım. Marifet yoksa da
marifetullah var.

[August 05,
2011](http://eminresah.tumblr.com/post/8490831865/onemli-mesele)

[0
comments](http://eminresah.tumblr.com/post/8490831865/onemli-mesele#disqus_thread)

Posted by [eminresah](http://eminresah.tumblr.com/)

[∞ Short URL](http://tmblr.co/ZWS1Oy7w5y-v)

[View the discussion thread.](http://erblog.disqus.com/?url=ref)

© [Linkler ve Alıntılar](/). All Rights Reserved.

Powered by [Tumblr](http://tumblr.com). [Lightweight
Theme](http://www.tumblr.com/theme/10820) by [Artur
Kim](http://arturkim.com)

![](https://px.srvcs.tumblr.com/impixu?T=1434919020&J=eyJ0eXBlIjoidXJsIiwidXJsIjoiaHR0cDpcL1wvZW1pbnJlc2FoLnR1bWJsci5jb21cL3Bvc3RcLzg0OTA4MzE4NjVcL29uZW1saS1tZXNlbGUiLCJyZXF0eXBlIjowLCJyb3V0ZSI6IlwvcG9zdFwvOmlkXC86c3VtbWFyeSIsIm5vc2NyaXB0IjoxfQ==&U=GBFAMHLBBI&K=d6061d8b9830815c464769e2aa718dcdcf1c94808aae502d49982822bdf2a396&R=)

![](https://px.srvcs.tumblr.com/impixu?T=1434919020&J=eyJ0eXBlIjoicG9zdCIsInVybCI6Imh0dHA6XC9cL2VtaW5yZXNhaC50dW1ibHIuY29tXC9wb3N0XC84NDkwODMxODY1XC9vbmVtbGktbWVzZWxlIiwicmVxdHlwZSI6MCwicm91dGUiOiJcL3Bvc3RcLzppZFwvOnN1bW1hcnkiLCJwb3N0cyI6W3sicG9zdGlkIjoiODQ5MDgzMTg2NSIsImJsb2dpZCI6IjM2NDgwMjgiLCJzb3VyY2UiOjMzfV0sIm5vc2NyaXB0IjoxfQ==&U=GAFILDEKFN&K=94a19cf7b61bff1b3f6aecff9c214a8fa5f5e3ae6e9edd4078e4cc9e7c4902c8&R=)

