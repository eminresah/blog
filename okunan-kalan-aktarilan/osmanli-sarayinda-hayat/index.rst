Osmanlı Sarayında Hayat -- İlber Ortaylı (Alıntılar)
====================================================

:date: 2015-06-25 03:57:37 +0300

.. :author: Emin Reşah
.. :date: Sat May 16 14:41:04 EEST 2015 
.. :dp: 13088 

Bu kitap da başlayıp bıraktıklarımdan. Kitaptan ziyade belgesel
transkriptine benzeyen bir hali vardı. Sıkıldım. Tarih kitabı deyince,
dipnotuydu, kaynağıydı, biraz dikkat etmek lazım. Bu ne yahu. 

-----

Topkapı Sarayı’nın yazma eserler kütüphanesi, on sekiz binden fazla el
yazması kitaba sahiptir. Bunlar sadece Arapça, Farsça ve Türkçe değil,
aynı zamanda Slav dillerinde, Yunanca, Ermenice, Latince ve hatta
“Corviniana” örneğinde olduğu gibi Macarca nüshalardır. (s. 5)

------

Mesela İstanbul ve Bursa gibi şehirlerin hemen her mahallesinde
saraydan çıkıp o yörenin belli başlı bir efendisiyle evlenen bir hanım
bulunurdu. Sarayın etiketi böyle yayılırdı. (s. 6)

------

Padişahın ihtişamlı kıyafeti bile sarayın içinden çok dışını
etkilemek içindi ve aslında halk çok sade giyimli bir padişahı
beğenmezdi. (s. 7)

------

Sarayın mutfak bölümünde dev sütun başlıkları daha evvel Ayasofya’nın
önünde bulunan Yustinianus anıtını taşıyan dikilitaşın sütun
başlıklarıdır. Lale Bahçesi’nde bulunan Vaftiz Havuzu da sarayın
Bizans’tan kalan eserlerindendir. Bütün bunlar Osmanlılarda herhangi
bir tarihî miras takıntısı olmadığının güzel misalleridir ki bu durum
günümüz toplumunda görülen bazı aşırılıklara karşı mühim mesajlar
içermektedir. (s. 13)

------

Osmanlı padişahı “Sultan” unvanıyla bilinir. Bu, Selçukîlerin Bağdat’ı
fethinden ve hilâfetin Abbasioğullarında bırakılıp kendilerinin âdeta
dünyevi bir imparator olmaları karşılığında kullandıkları bir
terimdir. (s. 19)

------

Şehzadelerin çocukları yine şehzade, kızları yine sultandır. Fakat
sultanların, prenseslerin çocukları hanedan üyesi sayılmazlar. (s. 19)

------

Osmanlı hanedan üyeleri ticaret yapamaz, başka meslekler icra edemez,
sadece askerlik yapabilirler. Bu, monarşinin sonuna kadar böyle
kalmıştır.  (s. 19)

------

Yurttaşlarımız, son on yılda Avrupa’nın ve Rusya’nın başkentlerini
gezmeye başladıktan ve buradaki saray ve kasırları gördükten sonra
mukayeseyi daha iyi yapmaktadır; 19. yüzyılın Osmanlı devlet tüketimi
diğer büyük devletlerle mukayese edilemeyecek ölçüde
mütevazıdır. Topkapı Sarayı, Fransızların, Rusların devasa saraylarına
nazaran çok çok küçük kalır. Ancak sarayımız hoş bahçeleri, enfes
mimarisi ve etkileyici konumu ile güzeldir ve sarayımızda kimilerinin
sandığı gibi abartılı lüks bir hayat ve israf söz konusu değildir. (s. 23)

------

Hiçbir zaman Rum ve Ermeni patriklerinin Vatikan’daki papa gibi
muhteşem yazlık veya kışlık saraylarının bulunması mümkün değildir. (s. 23)


