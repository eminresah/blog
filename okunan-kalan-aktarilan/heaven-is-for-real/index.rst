Cennet Gerçekmiş
================

:date: 2015-01-19 22:49:38 +0200

.. :author: Emin Reşah
.. :date: Thu Jan 15 11:42:33 EET 2015 
.. :dp: 12967 

Birkaç gündür bir kitap okuyorum. *Heaven is for real* isminde,
üçbuçuk yaşında bir çocuğun ameliyat esnasında *cennete gidip*
gelmesini mevzu edinen bir kitap. Hristiyan cenneti tabii. *İsa beni
kucağına aldı ve şunları dedi* diye anlatıyor çocuk, *İsa babasının
yanında oturuyordu, diğer yanında da Cebrail vardı* diyen. (Bu kitabın
filmi de varmış. Bu konudan iyi bir film çıkacağını sanmıyorum, o
sebeple seyretmeye merakım yok.)

Bir müslümanın böyle bir kitabı okuması ilginç bir tecrübe. Bir
yandan, her duyduğuna şüpheyle yaklaşan tarafım, hikayenin tamamen
uydurma olmasından başladı. Bizim evdeki üçbuçuk yaşındaki oğlanın ne
kadar hikayeci olduğunu bildiğimden, çocuğun anne babasının hoşuna
gidecek hikayeler anlattığını düşündü. Sonunda bunların *doğru
düşünce* olmadığına, geçenlerdeki Paris saldırısında *bir takım
serserilere sakal bıraktırıp, müslüman diye adam öldürtmüşler* diyen
birinin düşüncesine benzediğine kanaat ettim. Üstünkörü yaftalamak.

Bu kolay yolu tercih etmeyişim, velakin, çocuğun gerçekten cennete
gidip, İsa Mesih'le tanışıp konuştuğuna ve geri dönüp bunu anlattığına
inanmamı mı emrediyor? Hayır. Çocuğun tecrübesi gerçek olsa da,
tecrübenin gerisindekinin düşündüğü kadar gerçek olmadığı
kanaatindeyim. Bunun da birinci sebebi, olayın fazlasıyla *bilindik*
olması. Her şeyin İncil'e ve bilhassa *Yuhanna'nın Vahyi* bölümüne
fazla benzemesi.

Çocuk biraz daha farklı şeyler anlatsaydı, azıcık orijinal olsaydı,
biraz daha inanılır bulurdum. Ancak fazlasıyla Hristiyan olunca ve
Hristiyanlığın ipe sapa gelmek hususunda *dinlerin en zayıfı* olduğunu
düşününce, insanın pek de inanası kalmıyor.

Velakin çocuğun tecrübesini de bir şekilde tefsir etmek lazım. Bu gibi
olayların diğer dinlerin mensuplarının da başına geldiğini ancak bir
müslümanın İsa Mesih'i burada anlatıldığı gibi görmediğini, hiçbir
Budist'in (ASvS) Peygamberimizi rüyasında görüp iman etmediğini,
hiçbir Hristiyan'ın da Thor'la alakalı bir *tecrübe* yaşamadığına
bakıp, Ateistlerin yaptığı gibi bunların hepsinin *yalan* olduğunu
iddia etmek ve meseleyi inkarla *halletmek* mümkün. Velakin burada
*hiçbir şey olmadığını* söylemek için, inkarmetremizi hayli yükseğe
çıkarmak gerekiyor.

Burada bir *şey* var, bu tecrübeleri yaşatan bir şey, ancak o kendini
gösterdiği haliyle mevcut mu?. *Beni uzaylılar kaçırdı* diyen de,
*cennete gidip geldim* diyen de, benzer bir tecrübe yaşıyor ve
bunların saikini bilmiyoruz. Bilmediğimizi bilirsek belki öğreniriz.
