Zen ve Kadın Bakım Sanatı
=========================

:date: 2015-02-23 21:59:00 +0200

.. :author: Emin Reşah
.. :date: Wed Jan 21 01:12:11 EET 2015 
.. :dp: 12973 

Birkaç gün önce The Atlantic'te *Shimano* isimli bir Zen rahibiyle
ilgili bir yazı okudum. 1960'larda New York'a gelmiş ilk Budist
rahiplerinden biriymiş. İlk talebelerini Manhattan sokaklarında
turuncu kıyafetiyle dolaşırken bulduğunu anlatıyordu. Sonradan
bağşlarla manastır kuracak ve dünyanın en pahalı muhitlerinde *zendo*
açacak kadar ilerletmiş işi.

Ancak bu Zen rahibinin önemli bir *derdi*, bilenlerce 70'lerden beri
sabitmiş: Shimano hazretleri manastırına gelen kadınları *tavlamak* ve
onlarla gizliden ilişki sürdürmek konusunda da *başarılıymış*.

2010 yılında bu kadınlardan biri, ortalık yerde bir konuşma yapıp
Shimano'yu suçlayıncaya kadar bilenler *idare etmiş*. Arada bir
uyarmaya niyetlenenler olduysa da, *topluluğun akıbeti* kaygısıyla
susmuşlar. Kullanıldığını anlayan kadınlar da konuyu pek açık
edememiş, zira rahip kendi yaptığının *günah* olduğunu düşünmüyormuş.

Zen Budizm'inde *tanrı* yok veya belirgin bir fonksiyonu yok. İyi ve
kötü arasında net bir ayrımın olmadığını da anlatıyorlar. Bunların
üstüne çekik gözlü, karizmatik duruşlu bir adamın, *talebemle
yatarsam, bu onun iyiliği içindir* kafasını da eklerseniz, işin
boyutları anlaşılabiliyor.

Japonya'da manastırlara kadınlar kabul edilmediği için böyle bir
problem ortaya çıkmamış. Amerika'da manastırlar *aydınlama meraklısı*
kadınlara da kapılarını açınca, bir noktada güçlü konumda bulunan tüm
erkeklerin yaptığını yapmış Shimano dede. İddia edilen sayıyı inkar
etse de, *hiç olmadı* demiyor.

Kadınlarla da röportaj yapmışlar. Bazısı aralarındaki konunun
*anlaşmalı* olduğunu, bazısı da tecavüz unsurları içerdiğini
anlatmış. Hayalleri arasında duygusal yükten kurtulmak olan çoğu
yalnız kadının, medet bekledikleri adamdan böyle bir tavır görmeleri
ise yıkıcı olmuş.

Katolik rahiplerinin çocuk istismarcılığı ve diğer cinsel kabahatleri
Batı medyasında yer buluyor. 600 yıldan beri ilk defa bir Papa'yı
istifa ettiren de bunlardı. Zen rahiplerinin bundan çok daha fazla bir
oranda kabahat işlediklerini anlatıyor yazı.

Amerika'ya 1960'lardan sonra Zen Budizm'i götürmeye kalkan dört
kişiden üçünün buna benzer cinsel sınırtaşmalarıyla suçlandıklarını
anlatıyor. Bunlardan Sasaki ismindeki ve halihazırda 106 yaşında olan
birinin, son zamanlara kadar tacizde bulunduğu, Maezumi ismindekinin
gayet geniş mezhepli ve alkolik olduğunu anlatıyor yazı. Dördünden
sadece Shunryu Suzuki uçkuruna sahipmiş, onun da *sangha* dedikleri
cemaatini bıraktığı *halifesi*, *büyük işler başarmış.*

Yazı Türkiye'de yazılsaydı, *erkek her yerde ve her dinde erkek*
şeklinde bitebilirdi. Ben bu okuduklarıma hiç şaşırmıyorum, Dünya
Bankası'na başkanken, Fransa cumhurbaşkanı olmasına kesin bakılan
Strauss-Kahn'ın uçkur belasından her şeyi kaybetmesine mesela
şaşırmamıştım. Bizim memlekette sanki bu konular sadece buraya mahsus,
sadece Türk (ve Kürt) erkeklerinin kabahati gibi konuşup şikayetlenen
bir güruh var, asıl şaştığım onlar.

Erkek denen yaratık böyle, fırsat vermeyeceksin. 
