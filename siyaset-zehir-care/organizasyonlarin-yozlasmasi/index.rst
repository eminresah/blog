============================
Organizasyonların Yozlaşması
============================

:date: 2014-11-23 02:18:14 +0200

.. :Author: Emin Reşah
.. :Date:   <12051 - Thu 21:07>

Pournelle prensibi denen bir ilke der ki, /bir organizasyonda iki çeşit
insan bulunur: Birincisi o organizasyonun amacına yönelik çalışır,
diğerleri de o organizasyonun kendisi için çalışır./ Yani, mesela orduyu
*vatan korumak* amacıyla seçenler ve bizatihi *orduyu korumak* amacıyla
seçenler vardır. İlke şöyle devam eder. /Kurucular genelde ilk
kısımdandır, yani organizasyonu amacına yönelik olarak çalıştırırlar,
ancak zaman içinde organizasyonun kendisini korumayı hedefleyenler daha
etkin olur. Bu da yozlaşmayı getirir./

İnsanların bir araya geldiği hemen tüm organizasyonlarda sanırım
geçerli. Bizde *önce Mülkiye, sonra Türkiye* diyenler bunu
sloganlaştırmışlar, ancak Gülen cemaatinden, Katolik kilisesine,
Üniversite mezun derneklerinden, cami yaşatma derneklerine muhtemelen
bütün organizasyonların akıbeti bu şekilde gerçekleşiyor.

Önce bir amaç (vatanı korumak, insanların imanını kurtarmak...) sonra bu
amaca yönelik araçlar (silah, askerlik, okul yaptırmak, kitap dağıtmak),
sonra bu amaçların verimli hale getirilmesi ve genişletilmesi, sonra bu
genişlemenin getirdiği tali amaçlar (askerler için orduevleri, tatil
kampları, okulların reklamı için gazete, dış ülkelerle ve bürokrasiyle
iyi geçinme, bürokrasiye sızma), sonra bu tali amaçların asıl amaçları
sallayacak ölçüde büyümesi...

Bir organizasyon başarılı oldukça artı değer üretir. Bu artı değerin
nasıl paylaşılacağını ise tali hedefler asıl hedeflerden daha çok
belirlemeye başlar, çünkü insanların çoğu *hemen* fayda görmek isterler,
fazla beklemeden. Tali hedeflerin (orduevleri, bürokrasiye sızma)
dolaylı yoldan asıl hedefi de kolaylaştırdığı iddia edilir ve bunun
aksini söylemek mantıken zaten zordur.

Nihayetinde bu artı değerden vazgeçmek istemeyen ve asıl derdi bunun
dağıtımı olan bir yönetici sınıfı oluşur. Asıl amaç unutulur veya
sloganlaşır. Organizasyon dış güçlerin zorlamasıyla yenileninceye kadar
da böyle devam eder.

Kim kendini yeniler, kim kaybolur gider, zaman belirler.
