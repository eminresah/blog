===============================================================
Türkçeyi Bilim Dili Yapmak mı, Türkleri Bilim İnsanı Yapmak mı?
===============================================================

:date: 2014-11-23 02:18:14 +0200

.. :Author: Emin Reşah
.. :Date:   12849

Bu ikisinin aynı olduğunu söyleyenler var. Türkçe *bilim dili* olunca,
Türkler de *bilim insanı* olabilecek.

Ana dilinde öğrenmenin, yabancı bir dil öğrenip, onun vasıtasıyla bilim
öğrenmeye nazaran önemli ölçüde kolay olduğunu kabul etmek lazım. Ancak
burada *pratik* bir faydadan bahsediyoruz, Türkçeyle bilim yapmanın
Türklere veya bilime doğrudan faydasından değil.

Fayda pratik olduğu için, yol açtığı pratik zararları da düşünmek lazım.
*Ben bilimde önemli işler yapacağım* diyen insanın, İngilizce öğrenmesi,
literatürünü takip etmesi için ve yaptıklarını duyurması için şart.
Kimse bilimsel makaleyi birine tutuşturup tercüme ettiremez. Hatta kimse
*yeterince magazin* değilse, 70-80 milyonun konuştuğu bir dile dünyadaki
bilimsel gelişmeleri de tercüme etmez. Bunlar da meselenin *pratik
zarar* kısmı.

Memleketimiz *bilimsel gelişmeleri* gazeteler yoluyla öğreniyor.
Doğrudan bilimin kendisiyle ilgili bir literatür yok. Başka ülkelerde de
durum farklı değil. Almanlar da, Çinliler de bilimi İngilizce'den takip
ediyor.

Türkler pek çok şeyde olduğu gibi, *bilim dili* konusunda da anlamsız
milliyetçilik yapmaya çalışıyor. Mesele bilim yapmak değil, Türklerin
kendini iyi hissetmesi ve dev aynasında görmesi. *Türkçe bilim
yapılıyor* deyince, Türkler *geri* olmadıklarından daha bir emin
olacaklar.

Ben söyleyeyim: Türklerin diğer milletlerden önemli bir geriliği ve aynı
şekilde ileriliği olduğuna inanmıyorum. Kendine has bazı özellikleri
olabilir ancak ekonomi ve bilim gibi pek çok temel konuda, insanların
davranışlarının önemli bir farkı yok. O sebeple saydığım bu pratik
zararlar önemli hale geliyor. Türklerin, daha doğrusu Türkleri
yönetenlerin bu pratik zararlar gözetip karar vermesi gerek. Türklerin
*bilim dili* konusunda Fransızlardan veya Hintlilerden daha üstün
olduğuna ve bu pratik zararları aşacak doğal yetenekleri olduğuna
inanmıyorsanız, en azından teknik konularda çalışan herkesin kendi
alanında ne olup bittiğini ilk elden takip edecek ve düşündüğünü o dilde
yayınlayacak kadar İngilizce bilmesini sağlamanız gerekir. Bu da *bilim
dilinin* İngilizce olmasını icap ettirir. Aksi halde tercümeyle bilim
yapabileceklerin bir kısmının tercümeyle uğraşması gerekir ve bu kadar
*fazladan* bilimci maalesef kimsede mevcut değil.
