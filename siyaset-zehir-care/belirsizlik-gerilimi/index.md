====================
Belirsizlik Gerilimi
====================

:date: 2014-11-23 02:18:14 +0200

.. :Author: Emin Reşah
.. :Date:   <12052 - Fri 21:24>

İnsan özgürlük ister, ancak belirsizlikten korkar. Çok zaman belirsizlik
korkusu, özgürlük talebinden derindir. Bu sebeple özgürlük isteyenlerin
en önemli vazifesi, insanların belirsizlik korkusunu gidermektir. Çoğu
zaman tam tersi olur, özgürlük isteyenler bunu belirsizlikle karıştırır
ve varolan belirmişleri de yok etmeye uğraşır.

Çoğunun yönetici denen ve asıl vazifesi belirsizlikleri yok etmek olan
bir merciye ihtiyaç duymasının altında bu belirsizlik gerilim yatar.
Yönetici yönetilenden daha akıllı değildir, olması da gerekmez, sadece
bir durumda belirsizliği yok edecek daha büyük cesareti vardır.

Hiçbirimiz duygularımızdan, geleceğimizden, yaşadıklarımıza karşı
geliştirdiğimiz tavırdan emin olamıyoruz. Belirsizlik her yerde.
Belirsizlik hayatın kendisi. Buna karşı geliştirdiğimiz çarelerin hepsi
bir otorite bulmanın varyasyonları. Hemen her zaman otoriteden sıkılmak
da mukadder. Bu ikisinin ortası yok mu?

İnsan belirsizlikle mücadelesini derinleştirdiği ölçüde otorite
ihtiyacından kurtulur. Bunu yapmadan önce otoriteden şikayet etmesi, her
durumda mutsuzluğu tercih etmesi demektir, çünkü belirsizliklerle
yaşamayı bilmeyen, onların varlığından, otoriteden olduğu gibi sıkılacak
ve yine mutsuz olacaktır.

Ve yine otoriteden de, belirsizlikten de korkmayan, her ikisini de idare
etmeyi bilen, nihayetinde bu dünyadaki en kabiliyetli insan olacaktır.
