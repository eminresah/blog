===================
Medeniyetsiz Millet
===================

:date: 2014-11-23 02:18:14 +0200

.. :Author: Emin Reşah
.. :Date:   12526

Avrupa ülkelerine giden bir Türk'ün hemen farkettiği umran, bir süre
sonra *bizde neden yok* sorusunu akla getirir. Bütün bir Batılılaşma
maceramız, gerçekte Batı'nın tüm anlayış ve sosyal mekanizmalarını
taklit üzerine değil, bu umranı Türkiye'ye getirebilmek hedefini
gözetiyor. O umranı kuran sosyal mekanizmaların aynısını getirmek değil,
*bir şekilde* o binaları, müzikleri, dünyayı taklit edebilmek.

*Neden öyle değiliz?* sorusunun cevabı kısa: Biz mağlup tarafız,
emperyalizmin nimetlerinden faydalanmadık, yenildik ve onların da
katkılarıyla yenildiğimizi unutmak için elimizden geleni yaptık. Bu
*elimizden gelen* arasında alfabe değiştirmek, kıyafetlerimizi
değiştirmek, yollarımızı değiştirmek vardı. Bazısını becerdik, bazısını
beceremedik. Şehirlerimizi inşa eden ustaların büyük kısmını *tehcir*
ettiğimiz ve mimar niyetine ancak *mütâyit* bulabildiğimiz için, köyde
ne gördüksek ya aynısını, ya çok katlısını yaptık. Devrimlerin üzerinden
90 seneye yakın zaman geçtiği halde şehirleşmenin hala *ucuz bina
dikmek* olduğunu düşünen insanlar bu işe nezaret ediyor ve ekseriyetimiz
etrafımızdaki *enkaz-ı betonun* acısını yeni duyabilmeye başladık.

Bizde devrimler, Tanzimat ve sonrakiler, *umranı taklit* gayesiyle
ateşlendi. Bizim *Batı olmak* gibi bir imkanımız yoktu, biz onlar gibi
görünmek ve yaşamak istiyorduk ancak onların bunu *nasıl* yaptığı
konusunda ilgimiz sınırlıydı. Batı aklının dünyayı ne şekilde gördüğünü
anlamak hala pek ilgimiz dahilinde değil.

Bir yandan kendimizden kurtulma hevesini büyütüyoruz, bir yandan nereye
gideceğimizi bilmiyoruz. Taklit ettiklerimizin bize ait olmadığını
biliyoruz ama bize ait olandan da memnun değiliz. Tarihimize karşı da,
Batılıya karşı da, duyduğumuz ilgi *egzotik*, bizden olmayan
ilginçlikler olarak görüyoruz. 100 yıl önceki hayat bile o kadar farklı
ki, düşünün, ne yazıları, ne kelimeleri, ne evlenmeleri, ne yürümeleri
aynıydı onların ve şimdi geçmişe bakarken duyduğumuz merak acımtrak bir
iz bırakıyor.
