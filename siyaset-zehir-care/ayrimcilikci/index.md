============
Ayrımcılıkçı
============

:date: 2014-11-23 02:18:14 +0200

.. :Author: Emin Reşah
.. :Date:   <>

İl, ilçe, köy/mahalle kısmı pek *sakıncalı* olmadığı için tavrın ne
şekilde değiştiğini bilmiyorum ama bir polisin ehliyeti istedikten sonra
çevirip arkasında yazan memleket bilgisine bakmasından bunun bir
ayrımcılık sebebi olabileceğinin farkındayım.

Nüfus cüzdanındaki *dini* ibaresine ayrımcılık olarak bakıyorlar ve
haklılar ancak memleketin büyük çoğunluğunda *İslam* yazdığına göre,
önemli bir enformasyon değil. Herhalde *%99'u müslüman* klişesi bu
ibareden kaynaklanıyor ama dinitam, diniçeyrek, dinihayal, dinigerçek,
dinisefa, dinicefa kimseler de dahil olmak üzere o ibareyi ciddiye alanı
görmedim.

Şu zamanda asıl ayrımcılık sebebi, ne işe yaradığı bilinmez bu memleket
maddelerinden kaynaklanıyor. Memleket *yeterince doğu* ise muhtemelen
tavır değişiyor, batıdakine çıkmayan zorluklar çıkıyor, i'lerin
noktaları konusunda daha ısrarcı olunuyordur.

Bir de plakalar tabii. Memleketin önemli olduğu bir ülkede arabaya
memleket tahsis etmek ayrımcılık sebebidir. Trafikte yabancıyı
ayırdedebiliyor ve çaldığınız kornanın miktarını buna göre
belirleyebiliyorsanız ayrımcılık mevcuttur.

İnsanlar farklı olduklarını *istemedikçe* belli etmek zorunda
olmasınlar. Memleketiyle övünen bunu bir şekilde yapıyor, önemsiz bulan
veya saklamak isteyenin önüne resmi şartlar koymanın alemi ne?

Herkesi sayan (ve büyük bir hak tecavüzüne dönüşebilecek) numaralar
verdiniz, ilçesi, kütüğü, sayfasının önemi kalmadı, araçların
plakalarını zaten tek merkezden takip edebiliyorsunuz, isterseniz hangi
plakanın hangi ilden hangi yolu takip ederek nereye gittiğini
bulabiliyorsunuz, neden memleket *bilgisi* hala mevcut?
