=========
Ebedi Şef
=========

:date: 2014-11-23 02:18:14 +0200

.. :Author: Emin Reşah
.. :Date:   <>

*Ebedi Şef* deyince ev hanımları geliyor aklıma daha çok. Bir evin ebedi
aşçısı. *Milli (maçları çok seven) Şef* de kocası oluyor haliyle.

Bir insanı *ebedi şef* görmekte iki mesele var. Birincisi *ne kadar
ebedi?* ikincisi *ne kadar şef?* Bir insan ne kadar ileriyi görmüş
olabilir ve kendisi adına konuşamayan biri ne kadar şeflik yapabilir?

Ebedi Şef günün üçyüzaltmışbeş günü yetecek yemek tarifleri kitabı
bırakmış olsa, biliyoruz ki yemek tariflerinin unutulmuş püf noktaları
ve şeflerin kendi bildiklerinden bile farkında olmadıkları kurallar
vardır. Ebedi Şef yemeğin gaz ocağında yapılacağını düşünmüştür ama
elektrik ocağı çıkınca yemeklerin tadı aynı kalacak mıdır? Ebedi Şef
çuvaldaki unu kullanmadan önce eleyeceğinizi kabul etmiştir çünkü hayatı
boyunca öyle yapmıştır ve bunu tariflere yazmaz, paket unu elemeden
kullanırsanız aynı mı olur?

Türkiye'nin devlet politikalarının hepsi nükleer silahların icad
olmadığı bir devirde yazılmış. Ebedi Şef tüm askeri doktrinleri kökünden
değiştiren bu icadı görebilseydi *illa bağımsızlık* der miydi? 1918'de
İngilizlerin elinde atom bombası olsaydı, Sivas Kongresi'nde Amerikan
mandası kabul edilir miydi? Ebedi Şef bugünün elifi sadece bir kız ismi
sanan merteklerini görseydi, yaptığı devrimlerin çağdaş uygarlığa
faydası olacağından emin olur muydu? Ortalamanın Ebedi Şefinki gibi bir
hitabet olduğu düzeni hasta haliyle kuran devletten, *güçlü* haliyle
ancak kişniyor gibi konuşan politikacılar üreten bir devlet çıkarmakta
bu kadar tutkulu olur muydu? Ebedi Şef bizi anlar mıydı?

Ebedi Şefleri inandığımız doğrular uğruna konuşturmak kolay. Genel
özellikleri çok ve geniş konuşmuş olmaları zaten. Arayınca bulunur,
derde deva, mideye gıda, sporcunun makbulü, askerin takdiri... Velakin
gerçekten böyle midir? Ebedi Şef yanılmış ve bizi yanıltmış olamaz mı?
Belki hayatta en hakiki mürşit burnumuzun dikidir. Belki Ebedi Şef'in
şef olması da ilmiyle değil, inadıyla olmuştur.

Ebedi şeflerin, peygamberlerin, üstadların, liderlerin ortak vasfı
düşünmenin uzun zaman alacağı ve belki hiç bitmeyeceği konularda
yönlendirmiş olmaları. Ancak onların yönlendirmelerinin de bütün
kurallar gibi yoruma muhtaç olduğunu görmek zor geliyor. *Kul* olduğuna
ve fani olduğuna inandığım halde peygamberin söylediklerinin kendi
zamanı ile değerlendirilmesi gerektiğini, onun şimdikinden çok uzakta,
tahayyülfersa bir devirde yaşamış olduğunu hatırlamak zor geliyor.
Sorduğum soruların cevabını bulmuş olduğuna inanıp, gözümü kapatmak
istiyorum ve bir yandan da kimsenin ateşten bu kadar kolay
kurtulamadığını biliyorum.

Allah hiçbir millet için suyu aşağıdan yukarı akıtmadı. Şeflerin
söylediklerinin bizi düşünmekten ve aramaktan kurtaracağı inancı suyun
yukarı akmasına benziyor. *Burada düşünülmüşü var* deyince düşünmekten
kurtulamıyorsunuz. Suyun bugünden geçmişe doğru aktığını unutunca,
kurduğumuz barajlar nihayetinde yıkılıp gidiyor.
