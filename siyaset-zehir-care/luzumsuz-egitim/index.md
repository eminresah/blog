===============
Lüzumsuz Eğitim
===============

:date: 2014-11-23 02:18:14 +0200

.. :Author: Emin Reşah
.. :Date:   <>

Brain Pickings'de `Susan Sontag'ın eğitimin düzenlenmesiyle ilgili
düşüncelerini <http://www.brainpickings.org/index.php/2013/02/01/susan-sontag-on-education/>`__
okudum. Ergenlik döneminde insanları okula gitmeye zorlamanın doğru
olmadığını, bu dönem ara verilen okulun birkaç yıl sonra tekrar
başlaması gerektiğini ve 50'li yaşlarda da bu ara verilen yılların
telafi edilebileceğini anlatıyor.

Bizim eğitim sisteminin en önemli amacının çocukların sokakta
gezmesindense, bir odada başlarında bir öğretmenle bulunmaları olduğu
fikrindeyim. O sebeple tam da ergenlikte onların salıverilmesi bence pek
iyi sonuçlar doğurmaz. Internet üzerinde bile kendilerine tahammül
etmekte zorlandığımız güruhun tamamen serbest olarak ortaya çıktığını
düşünün. Bir düşünün.

Senelerce süren okulların hemen hiçbir işe yaramadığını göstermek zor.
Çocuklar doğal olarak büyüyor ve bir yandan da okula gittikleri için
okul onları *yetiştirmiş* oluyor ancak ne kadarı aileden, ne kadarı
çevreden, ne kadarı Internet'ten, ne kadarı dersaneden bunu bilemiyoruz.

Ortaokulda, lisede öğrendiğiniz ve şu an hayatınızda çok önemli bir payı
olan bir bilgi var mı? Şahsen o sıra oynadığım bilgisayar oyunlarını
derslerden çok hatırlıyorum.

Eğitim sistemi (sadece bizde değil, herhalde her yerde) en verimsiz
yatırım alanlarından biri. İnsanları tomurcuk olarak alıyorsunuz ve
oduna çevirip bırakıyorsunuz. Çocuklar çevrelerindeki hayattan kopuk, ne
işe yaradığını bir türlü anlayamadıkları bilgi yüklemesiyle semeleşiyor.
Sevmedikleri bir meslek sahibi olunca başarılı sayılıyorlar ve geri
kalan senelerini hayatın kendilerine neden bir türlü gülmediğine yanarak
geçiriyorlar. Kimisi de alışıyor tabi, cehennem sadece yakmaz, taşlar da
oranın.

Eğitim sistemi denen şeyin, çocukların bütün hayatını kapsamaması
gerekir. Bu yaşlarda da öğrenilecek belki tek önemli bilgi, insanın
neleri sevdiği, neyi yapabileceği, nelerden hoşlanmadığı olabilir. Tarih
kusturup, matematikle korkutarak çocuklara bir daha aşamayacakları
duvarlar örersiniz. Tüm sistem zaten duvar örmeye meraklı, insanları
gütmenin en kolay yolu bu olsa gerek.

Sontag gibi *ara vermek* taraftarı değilim. Daha çok çocukları hayata
yaklaştıracak, bir yandan kendilerine uygun işlerde çalışabilecekleri ve
eğitimlerini yaşamak istedikleri hayata göre yönlendirebilecekleri bir
sistem isterdim. Bir yandan çalışsın ki yirmibeş yaşına gelip de mezun
olduğunda yapmak istediği işin çok uzağında bulmasın kendini. Geriye
dönüp bir okul daha okuyacak imkan hemen hiç kimsede yok ve insanların
üniversite bölüm tercihlerini nasıl yaptıklarını biliyoruz. (Benim
*bilgisayar mühendisliği'nde oyun oynanıyor sanıyordum* diyen
arkadaşlarım oldu da, ortalama biraz daha iyidir umarım.)

Bir de eğitimin *bitmesi* meselesi var. Hasbelkader mezun olduktan sonra
yontulabilir kalan az. Pratik bilgiyle tanışmadığı için işyerinde iki üç
sene daha kendisinden verim beklenmeyen çok. Eğitimi hayattan
ayırdığınızda ne hayat, ne eğitim bir işe yarıyor.
