=================
Kültürsüz Yönetim
=================

:date: 2014-11-23 02:18:14 +0200

.. :Author: Emin Reşah
.. :Date:   12729

İnsanları yönetmenin şartı, ortak değerlerin olması. Bizde yönetim
kültürünü ıslah etmek için yeni değerler gerek.

Bunu yapamayacak kadar yorgun bir millet görüyorum. Korkularımız,
büyüklenmelerimiz ve yalanlarımız da kendi değerlerimizi üretecek kadar
güçlü olmayışımızdan kaynaklanıyor. Onun için sağdan soldan değer
devşirmeye çalışıyoruz.

Geçen bir yerde, *Türkiye'nin sorunlarının yarısı kötü yönetimden
kaynaklanır* diye bir cümle okudum. Yönetimin kötü olmasının sebebi de,
*iyi yönetici* yetiştiren değerlere önem verilmeyişi.

--------------

Yönetim kültürümüz itaate dayanıyor. Yönetici denen adam, yarı-tanrı
gibi bir şey. Geri bildirim mekanizması niyetine sadece dedikodu
üretildiği için, yöneticilik yapmaya çalışanların tutunabileceği fazla
bilgi yok.

Karanlıktaki duman arasında yolunu bulmaya çalışan insanlar. Normal
şartlar altında da yönettiğiniz insanın içini açıp bakmak mümkün değil
ve bir belirsizlik var ancak yönetici *itaati* aradığında,
yönettiklerinin gayesinin ne olduğuna dair bilgi kırıntısı alabileceği
iletişim mekanizmalarını da yok ediyor.

Benzin göstergesi olmayan ve bu sebeple ya her *gık* edişinde benzinliğe
uğramak gereken veyahut ne zaman yolda bırakacağı belli olmayan araba.

Mutlak itaat orduda iyi bir haslet olabilir. (Bundan da emin değilim ama
hadi, savaş esnasında askeri piyon gibi oynatabilmenin önemi olabilir.)
Ancak diğer durumlarda yöneticiye sorgusuz itaat doğru bir yöntem
değildir.

--------------

Mutlak itaatin bizde bu derece sevilmesinin sebebi, herhalde yöneticinin
kafasındaki planı paylaşmakta zorlanması. Biz düşüncelerimizi açık açık
söyleyebilen bir millet değiliz. Erkeklerimizin önemli bir kısmının
kendini ifade sorunu var ve kadınlarımızın da *ifade ettiğinin kendiyle
alakasızlığı* sorunu.

Yöneticilik bir yana karısıyla arasındaki meseleyi konuşarak çözmeyi
*deneyecek* adama rastlamak bile büyük iş. Yöneticiler fiillerinin
yankısını alamıyor. Fikir ve fiil akışının tek yönlü olduğu yerde de,
insanlar yanlışlarını sadece gerçekleşip sonuç üretince, belki yıllar
sonra farkediyorlar.

--------------

Değerlerden bahsedişimin sebebi bu. İnsanlar kendi kendilerine *daha iyi
yönetici* olamıyorlar. Ne kadar iyi yönetici olduklarını, nihayetinde,
kimi yönettikleri belirliyor. *Kim* de, işte, Türkler olunca, onların
değerlerine göre daha iyi yönetici olmak zorunda kalıyorlar.

İtaat standardının dışına çıkan yönetici istismara uğruyor. İnsanlar
kendilerine değer verildiğini görünce, bunun, yöneticinin iş yapma
usulünden değil, kendi vasıflarındaki üstünlükten olduğunu sanıyor.
Dinlemeyi bilen yöneticiyi yönetmeye çalışan, kendisi de fırsat bulsa
insanlardan itaat bekleyeceği için, yöneticiden de itaat bekleyen bir
psikoloji ürüyor. İradesiz bir oyuncak olmakla, kör bir despot olmak
arasında kalanın da ikincisini tercih etmesine şaşıramıyoruz.
