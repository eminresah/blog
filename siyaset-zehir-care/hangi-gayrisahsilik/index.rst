=============
Gayrışahsilik
=============

:date: 2014-11-23 03:41:51 +0200

.. :Author: Emin Reşah
.. :Date:   12787

Devletin en önemli tarafı *yüzsüz* olması. Onu yönetenler ve onda etkili
olanlar için en önemli faydası yani. *Yüzsüz* derken, Türkçe'deki deyimi
kastetmiyorum, *gayrışahsi* anlamında.

Çünkü devlet insanların toplanıp karar verdikleri ve zamanımızda
*komisyon* adı verilen toplulukların içiçe geçmiş ve en karmaşık olanına
deniyor. İşiniz bir komisyona kaldıysa, orada lehinize veya aleyhinize
çıkan karardan dolayı kimseyi suçlayamayacağınızı bilirsiniz. *Komisyon*
illa eşit düzeydeki insanların komisyonu olmak zorunda değil, bir davaya
bakan bir savcı ve bir hakim de komisyondur; savcı delil toplar ancak
kararı kendi vermez; hakim de savcının delilleriyle karar vermek
zorundadır ve çıkan hükümden ikisi de tam manasıyla sorumlu sayılmazlar.
Savcıya sorsan kararı hakim vermiştir ve hakime sorsan, karar vermesine
sebep olan delilleri savcı toplamıştır. Bu denkleme avukatı, şahitleri
ve sair unsurları da ekleyebilirsiniz ve neticede bir hüküm tesis
edildiğinde bütün bu zevatın, *bundan tek başımıza sorumlu değiliz* deme
hakkı mevcuttur.

Bürokratik umursamazlığın en önemli sebebi bu gayrışahsilik ve tabii ki
faydası zararından çok olduğu için böyle bir yol meydana gelmiş.
Faydası, insanların sorumluluk korkusu olmadan (yine kimin belirlediği
belirsiz) kuralları icra edebilmesi ve bu sayede organizasyon haline
gelebilmesidir. Eğer bir organizasyonun çalışmasını tek bir kişinin
iradesine irca edebilseydik ve organizasyonun fiillerinden tek bir
kişiyi sorumlu tutabilseydik, zaten bir organizasyona ihtiyaç duymazdık.
Ambrose Beirce'ın *Şirket* tanımında, *şahsi sorumluluk olmadan şahsi
kar sağlamaya imkan sağlayan mucizevi araç* demesi gibi, organizasyon
da, insanların sorumluluklarını başkasına atabildikleri ancak meydana
gelen (çeşitli şekillerdeki) faydayı sahiplendikleri araçtır.

Her ne kadar menfi şeyler yazıyor görünsem de, aslında burada insanın
*kendinden üstün* bir organizma ortaya çıkarmaktaki becerisinden
bahsetmeye çalışıyorum. İnsan denen mahluk, bir organizasyona dahil
olduğunda sorumluluğun azaldığını farkettiği, diyelim, on kişi bir
geyiği avlarken kaçırdıklarında, tek başına geyiği kaçırmasından daha az
sorumluluk hissettiğini farkettiğinde, *devlet* denen mekanizmanın da
temellerini atmıştı.

Daha sonraki safhalarda, tabii ki, bunun bir de felsefi boyutu ortaya
çıktı. İnsanlara kendilerini mağdur görmeleri için çeşitli imkanlar
sunan düşünceler, *hayat bana şöyle yapmasaydı, böyle olmazdı* türünden
bitmeyen bahaneler ve insanların sorumluluktan kaçmak için kendilerine
uydurdukları hikayeler kültürümüzün önemli bir parçası oldu. Sadece
organizasyonlarımız değil, düşüncemiz de bizi sorumluluktan sıyırmaya,
hayatı mümkün olduğunca uzaktan seyretmeye ve başımıza gelenlerden
kendimizin değil, illa ki başkalarının sorumlu olduğunu anlatmaya
çalışıyordu.

Bunun tek istisnası, organizasyon içinde veya dışında olsun, insanın güç
ihtirasıydı. İnsanlar sadece güç sahibi olacaklarsa, sorumluluğu göze
aldılar. Sadece gücün tadı sorumluluğu yutulabilir bir şekle sokuyordu.

Ancak asıl gözlem, sorumluluğun tamamen yok olmadığı, sadece
organizasyonun istediği sorumlulukların yaşamaya devam ettiğidir.
Organizasyon dediğimiz, diyelim devlet veyahut kapitalist şirket,
insanların nasıl yaşaması gerektiğine de karar vermek zorundadır. Bu
sayede ona neyin önemli olduğu ve hangi konularda sorumsuz olduğunu
dikte edebilir. İçinde yaşadığımız kapitalist dünya, mesela, insanların
ekonomik değerleri olduğu sürece, ahlaki olarak nasıl yaşadıklarının pek
de önemli olmadığını söyler. Eğer para kazanacak kadar kıymetliysen,
diğer konularda nasıl biri olduğunun önemi yoktur ve diğerlerinin de
nasıl yaşadığını umursamaman beklenir. Eğer bir ekonomik fonksiyon icra
ediyorsan veyahut *vatandaşlık görevlerini* yerine getirebiliyorsan,
ondan ötesi, yani ne yiyip ne içtiğin, kiminle ne kadar seviştiğin,
hatta sağlığını nasıl bozup, nasıl hastalandığın konusunda sorumlu
değilsin ve başkalarını da sorumlu tutmamalısın.

Çünkü organizasyonun ihtiyaç duyduğu birey modelinin tek sorumluluğu
ekonomik. Bu sorumluluğu yerine getirebiliyorsa, muteber bir insan olur
ve getiremiyorsa, o artık *düşkün* biridir.

Şimdi eğer bir *alternatif* olma iddiamız varsa, tam da bu noktada,
insanın neden sorumlu olduğu noktasında farklı bir şey söyleyebilmemiz
gerekir. Liberal kapitalist dünyanın, insanlara, *ekonomik değerini
sürdürdüğün sürece iyisin, gerisi önemli değil* dediği yerde, başka bir
iddiamızın olması ve kişisel sorumluluğun nerede başlayıp, nerede
bittiğine dair önemli bir farkımızın olması şarttır. Liberal kapitalizm
insanlara, *ahlakın ekonomik gönderimleri dışında önemi yoktur* derken,
yani, ekonomik faaliyeti etkilemeyen ahlaki bozukluğu insanların ilgi
sahası dışına çıkarır ve hatta bu gibi konuların ahlaki bir sorun
olmadığını iddia ederken, bizim, *ahlak ekonomi için değil, ekonomi
ahlak içindir* diyebilmemiz gerekir.

Ancak bu da zor bir iddia. Zorluğunun sebebi, insanın tabiatına dair
algımızın, (genelde dini düşünce ve münhasıran İslam düşüncesi babında)
uzun zamandır pek de doldurulmamış olmasından kaynaklanıyor. Sloganlar
veya yukarda sunduğum cinsten *-meli* ile biten cümleler kurmak kolay,
bununla beraber ahlakın (insanların geneli için) nasıl olup da ekonomik
faaliyetin önüne geçebileceğini ve onu şekillendirebileceğini izah etmek
kolay değil. Liberal kapitalist mantık, insan algısında önemli bir
basitleştirme içeriyor ve üzerinde durduğu konuları empoze etmekte,
insanlara başarıyı öğütlemekte, onlara para kazanmanın tek dikkat
edilmesi gereken kıstas olduğunu söylemekteki maharetine karşılık, bizim
yılgın hikayeler ve insanları ölüm ve sonrasıyla tehdit etmek dışında
yapabildiğimiz bir şey yok.

Yine de lehimize olan şey şu: Eğer hakikat, insanın sadece ekonomik bir
varlık olmasına izin verseydi, insan bu derece basit, sadece yemini
vererek mutlu edilecek bir varlık olsaydı, bir ahlaka, vicdana, hayatına
anlam arayışına ihtiyaç duymazdı. Yani liberal kapitalizmin insana
bakışı yanlış. Ancak bunun yanlış olduğunu teslim etmekle beraber,
doğrusunun ne olduğu konusunda o kadar hemfikir ve emin değiliz.

Meselemiz insanın hakikate en yakın halinden ona sorumluluk yükleyen
organizasyonlar oluşturabilmek olmalı. *Hakikate en yakın hale*, fıtrat
deniyor ve insanın fıtratının ne olduğu, ona uyumsuz organizasyonların
ona biçtiği role, krizle cevap vermesinden anlıyoruz. İnsanları
kapitalist kafesin fareleri gibi görüp, hayatlarındaki tek anlamın
*tüketmek* olduğunu düşünenlerin, bu püsküren krizlere cevap vermesinin
imkanı olmadığını göreceğiz. Ancak biz cevap verebilecek miyiz ve
insanlara *daha yakışan hayat* ve *daha anlamlı sorumluluklar*
sunabilecek miyiz, işte orası, imtihan.
