============
Değer değmez
============

:date: 2014-11-23 02:18:14 +0200

.. :Author: Emin Reşah
.. :Date:   <12282 - Thu 10:19>

Niyetim neden Internet'in sosyal etkilerinin henüz tam olarak ortaya
çıkmadığından bahsetmekti, SOPA ve CISPA'dan bahsedecektim. Yeni dünyada
telif hakkının ve yayıncılığın nasıl olabileceğinden. Sonra bunların
Türkçe yazılması bana bir tuhaf geldi.

Şöyle bir düşündüm: Bugün Batı dünyası *özgürlük pek işe yaramıyormuş,
haydi hepimiz totaliter olalım* dese, ilk icabet edeceklerden biri
biziz. Böyle açık söylemeseler de herkesin herkesi her şekilde takip
etmeye gücünün yettiği ve özgürlüğün giderek pahalandığı bir dünyaya
doğru yol alıyoruz. Sadece devlet değil, işyeri, evsahibi ve sair
kurumların kalp atışlarından, bilgisayarda neyle meşgul olduğunuza dek
takip edebildiği bir dünya.

Şahsen insanların güçlüye karşı tavırlarının toplumdan topluma
değişmediği kanaatindeyim. Güçlünün önünde eğilmenin tüm insanlarda
ortak bir kaynağının olduğunu düşünüyorum. Ancak bazı kültürlerde birden
fazla güç odağı ortaya çıktığı için bunların arasındaki denge sayesinde
insanlar özgür kalabiliyor. Devlet vergi toplamak için burjuvaziye
muhtaç, burjuvazi çalıştırdığı insanların güvenliği ve hizaya
getirilmesi için devlete; işçiler risk alıp iş kuracak ve onlara ne
yapılacağını söyleyecek burjuvaziye ve ülke dışından daha ucuza işçi
getirilmesine engel olması için devlete... (İşçileri pek güç odağı
olarak görmüyorum ama hani onları da sayarsak.) Güç odakları birbirine
muhtaç olduğu için özgürlük mevcut, doğrudan savaşmak yerine *daha çok
popüler olan kazansın* diyebiliyorlar.

Türkiye'de ise *müstemleke mantığı* işliyor. Batı'nın gelişmiş olduğunu
görüyoruz ve Batı *ben halkıma özgürlük verdiğim için güçlüyüm* diyor.
Biz de *ha, tamam o zaman, biz de özgürlük verelim* diyoruz. En derin
düşünenimiz, *(a) Batı'da işler böyle (b) Batı gelişmiş (c) O halde biz
de öyle olalım* şeklinde yürüyen bir mantıkla idare ediyor. Bu mantık
insanların geneli için de hayli ikna edici. Aksine uğraşmak akıntıya
kürek çekmek.

Bu basit mantığı allayıp pullayıp düşünüyormuş gibi yapabilirsiniz. Çok
da popüler olursunuz. Hayatınızı insanlara yol göstererek geçirirsiniz.
Onlar zaten yollarını bulmuşlardır ama kalabalığın önünden yürümek de
bir fazilettir.

Buna mukabil *Batı güçlü olduğu için mi özgür, özgür olduğu için mi
güçlü?* demek veya *Biz özgürlüğü neden Batı öyle dediği için arıyoruz
da, Batı'ya bağlı olmadan arayamıyoruz?* demek, *Batı özgür olmaktan
vazgeçse biz de mi vazgeçeceğiz?* demek; kısacası gerçek bir fikir
peşinde koşmak *marjinal mahpusuna düşmek* demektir. Popüler fikir
şartların evladıdır. Şartlar değişirse, belki bir elli, belki bir yüz
yıl sonra söyledikleriniz bir anlam ifade edebilir ancak o zaman da
kimse sizi hatırlamayacaktır.
