Çatışma Neden Yeniden Başladı?
==============================

:date: 2015-09-14 18:59:21 +0300

.. :author: Emin Reşah
.. :date: Mon Sep 14 09:24:08 EEST 2015 
.. :dp: 13209 


Bu savaş neden çıktı?

Geçenlerde Kemal Burkay'ın *PKK'nın neden savaştığını biz Kürtler
anlamadık, siz Türkler anladınız mı?* dediğini okudum bir yerde.

*Valla* dedim kendi kendime, *ben de anlamadım.* Konuyla ilgili
yazılmış her şeyi okumaya ne zaman ne sabır bulabiliyorum ancak HDP 80
milletvekili çıkardıktan sonra PKK'nın neden savaş çıkardığının
açıklaması, yalınkat bir yerde yanardağ patlasa ondan bilecek
beyazlarca «Erdoğan 400 vekil elde edemediği için savaş çıkardı» diye
belirlenmiş anladığım kadarıyla.

Bunun ne kadar makul olduğunu düşünüyorum. Hayır, neden 400 vekil için
veya başkanlık için böyle bir risk alabileceğini anlamıyorum. *Tayyip
Erdoğan bunu yapmaz* diyecek kadar tanımam, ancak böyle bir riski
almanın eldekini de götürebileceğini bilecek kadar aklı başında
olduğuna inanırım. Her savaş belirsizlik içerir, şehit cenazelerinin
oy artışına sebep olma ihtimali kadar, olanı kaybetmeye sebep olması
da muhtemel. 

Dahası Erdoğan'ın mevhum meylinin bu savaşı çıkarmaya yetip
yetmeyeceği de ayrı bir soru ve bunun da cevabı bende *hayır*. Velev
ki beyazlarımızın şehvetengiz *temenniyle gerçeği karıştırma*
alışkanlığına kapılıp, Erdoğan'ın silaha dönmek istediğini kabul etsek
bile, PKK'nın *da* bunu istemesi gerektiğini kabul etmek
gerekiyor. Eylemsizlik sürecinde, hatta seçimler boyunca kendilerine
önemli bir alan tanınmış silahlı grupların savaşa girmesi, yeniden
silaha başvurması için Erdoğan'ın istemesinden fazlasına ihtiyaç
var. Eğer Cemil Bayık'ın *Erdoğan'ın adamı* olduğuna inanacaksak,
pekala Mars'tan geldiğine ve Türkleri köleleştirmek istediğine de
inanabiliriz. Bahusus soru o sebeple *Erdoğan istedi de çıktı* diye
cevaplanabilecek bir soru değil. Yaygaramatiklerin ve gönüllü
kuklalaların inanmak istediklerine inanmaları sadece kendi
takıntılarının işareti.

Erdoğan'ı şeytanlaştırma yoluyla en çok tanrılaştıranlar
muhalifleri. Herhalde isterse PKK'yı harekete geçirtip, istediği
tarafa yönlendirebileceğini düşünüyorlar. Cinnet hali. PKK bu savaşa
bir süredir hazırlanıyor olduğunu ve teammüden başladığını
gizlemiyor. Onların fiilinde Erdoğan'ın dahlini görmek için hayli
derin bir fantazi dünyasında yaşamak lazım.

Yine de bu savaşın neden çıktığının açıklanması hala
ihtiyaç. Görüşmeler topal aksak da olsa ilerliyordu. Kürtlerin
özerkliği de dahil pek çok konu halkın kabulüne mazhardı. Halk bunu
kabul etmeye başlamış, federasyon düşüncesi yavaş yavaş kök salmaya
başlamıştı. Sloganlar dışında kimsenin pek anlam veremediği bu savaşın
sebebi ne?

Birinci kabulüm şu: Erdoğan bir tanrı değil. Öcalan da değil. Bunlar
ve diğerleri, diğer tüm aktörler, örgütler, istihbaratçılar ve sair
kişiler etkileri sınırlı insanlar ve kurumlar. Normalde bu malumu
ilamdan başka bir şey değil, *üzerinde düşünülebilecek* bir konunun
başına bunu yazmanız gerekmez. Ancak insanların hal ve tavrı o
haldeki, sloganlarına mevzu ettiklerinin etten kemikten fani insanlar
olduğunu unutuyorlar. Hatırlatmak gerekiyor.

İkinci kabul şu: Bir tarafta Erdoğan, diğer tarafta Öcalan olmazsa bu
barış gerçekleşmez. İki tarafta da bu ikisinden başka barışı
kitlelerine kabul ettirebilecek kadar siyasi güç ve nüfuz sahibi kimse
yok. O sebeple 7 Haziran seçimlerinden önce Erdoğan'ın hedef alınması
ve seçimden hemen sonra *asmayacağız, yargılayacağız* gibi hayli
*barışçı* mesajlar vermeye başlaması sürecin iptalini ilan eden bir
adımdı. Demirtaş böylece Erdoğan olmadan da *barış* yapabileceğini,
karşı tarafına *Beyazların* desteğini almasının yeterli olacağını ilan
etti. Demirtaş'ın *barış* derken kastettiği ve rüyasını gördüğü, Kürt
tarafında kendisinin, Türk tarafında da Erdoğan muhalifi beyazların
olduğu bir barıştı. Bugün hala barıştan kastı bu olsa gerek.

Bu fikirden hareketle bu savaşın asıl hedefinin Demirtaş olduğu
kanaatine vardım. Öcalan *seni benim yerime hazırlıyorlar, ancak benim
de yapacaklarım var* dedikten hemen sonra PKK'nın başına Murat
Karayılan yerine Cemil Bayık geldi. Öcalan herhalde onun nasıl
davranacağını, hangi davranış kalıplarıyla hareket edeceğini
biliyordu. Kürt bağımsızlığı dahi konuşulacaksa, bunun ancak kendisi
tarafından muhatabı Erdoğanken mümküniyetini bilen bir Öcalan
var. Ayrıca partideki eş başkanlık tutkusundan anladığımız da, siyasi
hareketinde asla kendisine rakip olabilecek birini istemediği.

Kısacası bu savaş Demirtaş'ı tekdir etmeye yönelik. Onun siyasetini
iflas ettirmek için başlamış, tekrar Öcalan'a tam biat edinceye
veyahut siyaseten yok oluncaya kadar devam edecek bir savaş.

Burada tabii ki başka aktörler de var. Demirtaş'ın Öcalan ve PKK'dan
daha fazla güvendiği başka birileri. Malum istihbarat örgütlerinden,
Pensilvanya zebanilerine Erdoğan aleyhine her kıvılcımı harlamaya
koşan tipler. Erdoğan'ın en büyük hatalarından ve sevaplarından biri,
bu *ahzab-ı kazibanı* birbirinden ayıracak hamleler yapmayışı. Ona
isnat edilen gizli işlerden onda birini yapmış olsaydı, bu ittifak
gerçekleşmeden Diyarbakır Zaman temsilciliğini *PKK yakar*, Kaynak
Holding'in bir takım işleri Doğan'ın eline geçmiş olur, Cihangir
ashabına hitap eden sair arpalıklar icad ederdi. Rakiplerinin
birleşmesine izin vermesi siyasetçi olarak en büyük zaafı, ancak bu
zaaf milletin güvenini kazanmasının da sebebi olan *düz duruştan*
zaten. [#f1]_

Burada Demirtaş'ın neden Kürtleri bırakıp Beyazların ittifakına
girdiğini de sormak lazım ama bunun sebebi herhalde *beyazlaşma*
iştahıdır. Beyazlaşarak Kürtleri de beyazlaştıracağına
inanıyordur. Devşirme psikolojisiyle hareket ediyordur. Yetenekli
insanların devşirilmeye zaaflarını kullanacak odak çoktur ve o da bu
odakların birine meftun olmuştur. 

Buradan tahric ettiğim Demirtaş bir şekilde popülaritesini
kaybedinceye dek bu savaşın bitmeyeceği. Siyaseten bertaraf edilip,
Öcalan liderliğine alternatif kalmadığına inanıncaya kadar, Demirtaş
siyaseten boğuluncaya kadar bu savaş devam edecek diye tahmin
ediyorum. Bunu muhtemelen çözüm süreci esnasında gören Yalçın Akdoğan
gibi başkaları da vardı, onun için HDP'nin barajı aşıp bu derece
başarı kazanmasının çözüm için tam ters bir tepki vereceğini
gördüler. O zaman tesbit niyetine söylediklerinin bugün temenni diye
yayılması da siyaseten ayrı bir talihsizlik.

.. rubric:: Dipnotlar

.. [#f1] Şu sıralar bizim mahallede bütün yaşadıklarımızın *tek* bir
         üst akıl tarafından planlandığı gibi bir düşünce
         hakim. Şahsen Erdoğan'la kavga edenlerin hepsinin zahirde
         görünmediğine inansam da, bunların *tek* bir üst akıl
         olduğuna inanmıyorum. Ortalıkta Erdoğan'dan hesap sormak
         isteyen birden fazla üst, alt ve yan akıl ve bunların kuklası
         akılsız var. Ona 3. Abdülhamid diyenler biraz acele etmişler,
         zira Abdülhamid-i Sani böyle bir durumda evvela düşmanlarının
         birleşmesine izin vermezdi.
