=======
Havalar
=======

:date: 2014-11-23 02:18:14 +0200

.. :Author: Emin Reşah
.. :Date:   <12062 - Mon 01:58>

Havalar ortalama 0.8 derece ısınmış. Arktik buzulların üçte birinin
erimesine sebep olan bu. 1 dereceyi geçtiğinde neyle karşılacağımızı
bilmiyoruz. 2 derece olmasın diye uğraşıyorlarmış ama gidiş ortalamadan
6 derece daha yükselmiş bir sıcaklığı işaret ediyormuş. Yani 60-70
derecelik sıcaklıklar, yükselen denizler, kaybolan buzullar, kuraklık,
seller, dünyanın tüm dengesinin alt üst olması. *Dengeyi bozmayın*
diyeni dinlemiyoruz.

Havaların gidişatı hakkında okuduğum hiçbir şey bana pek umut vermiyor.
Birincisi herkes hemfikir, lafa gelince hepimiz bu gidişatın doğru
olmadığını söyleyebiliyoruz ancak yeryüzünde tek bir otorite olmadığı
için kimsenin gerçek bir değişikliği kaldıracak gücü yok. Obama bir
yandan *ısınmayı durdurmak için elimizden geleni yapacağız* diyor, bir
yandan dalga geçer gibi eriyen buzulların altında petrol araması için
Shell'e izin veriyor, Chavez bir yandan çevre protokolleri imzalıyor,
bir yandan da petrol anlaşmaları. Tek bir ülkenin bu sorunu çözmesi
mümkün değil ve fedakarlık yapmak anlamına gelecek her şey, *ya
diğerleri yapmazsa* sorusunun kurbanı oluyor. Neticede nasıl ki
arabadan, klimadan, buzdolabından vazgeçsem, karbon izimi sıfıra
indirsem de, dünyadaki yedi milyar bedenin yaptıklarının ceremesini
çekmeye devam edeceğim; ülkeler de birbirine bakıp, /biz kendimizi
tutacağız ve başkaları gelişmeye ve zarar vermeye devam edecekse, ne
gereği var/ diye düşünüyorlar.

İkincisi aslında ne yapacağımızı bilmiyoruz. Fosil yakıtlar olmazsa,
bildiğimiz anlamda dünya da olmaz. Her ne kadar alternatif enerji
kaynaklarının verimleri artsa da, bir rüzgar kulesinin dibindeki betonun
üretimi için gerekli enerjiyi üretemediği, en iyi ihtimalle başa baş
geldiği bir dönemdeyiz. Adı Uranyum, kömür, petrol veya başka bir şey
olsun, yakıt olmadan enerji üretmeyi henüz tam olarak bilmiyoruz. Bu
gelecek 20-30 yıl içinde değişebilir, ancak petrol fiyatları arttıkça,
petrolcülerin karları da arttığı için yeni teknoloji adaptasyonu yavaş
oluyor. Yüzyılın başında *petrolsüz enerji* araştırmaları için çalışan
BP ve Shell gibi bu bölümlerini kapatmış, petrol kadar karlı bir alanın
yanında komik kalacak kadar ufak konular bunlar.

Üçüncüsü aslında o kadar da korkmuyoruz. Sıcaklar arttıkça klima
satışları ve elektrik tüketimi de artıyor, bu da çarkların dönmesi
demek. Kapitalizm'in özündeki *ihtiyaç üretme* mekanizması burada da
işliyor. Nasıl ki sunduğu ilacın yarattığı yan etkileri çözmek için yeni
ilaçlar sunuyorsa, küresel ısınmanın da bir *fırsat* olduğunu düşünen
bir mantık, açıkça telaffuz edilmese de işliyor. İklim değişecek ve
*kapitalist* yine kazanacak, herhalde planlar buna göre yapılıyor.
Mesela atmosfere güneş ışığını yansıtan zerreler zerkedip, ısınmayı
azaltma yolunda da projeler olduğunu biliyorum, ısınmaya yol açan akıl,
ona bir çare bulabileceğine de inanıyor.

Gelecek elli yıl içinde muhtemelen enerjiyi uzayda üretip dünyaya
sevketmeyi, çöplerini de güneşe doğru göndermeyi öğreneceğiz. Henüz
böyle bir çalışmadan haberim yok ama param olsa yapardım. Nükleer
santral kurmak için en iyi yer uzay gibi şöyle uzakça bir yer. Daha
sonra uzayda güneşin enerjisini olabildiğince verimli kullanacak
panellerin inşası mümkün. Neticede enerji üretiminin dünya dışına
çıkarılması herhalde atılması gereken en önemli adım. Ancak bunun için
de, teknolojinin yeterli olduğunu farzetsek de klimaların soğutamadığı
bir sıcaklık çarpmalı insanların yüzüne.

Siyasi olarak da, artık yüksek karbon vergileri, enerji şirketlerinin
mülkiyetinin tüm insanlara ait olması ve kararlarını referanduma
sunması, tabiat kaynaklarının kullanımından vergi alınması falan gibi
düzenlemeler yapılabilir. Demokrasinin ne kadar parayla, ne kadar
bilgiyle ve ne kadar halkın iradesiyle çalıştığına dair de bir ölçü olur
bu. Şahsen insanların büyük kısmı felaketleri televizyondan seyretmeye
devam ettiği sürece, büyük çaplı siyasi düzenlemelerin olacağını da
sanmıyorum.

Bununla beraber çok umutsuz olduğumu da söyleyemem. İnsanlık sisin
içinde hızla giden bir arabada. Hemen önümüzde bir duvar olabilir veya
belki kilometrelerce dümdüz gidebiliriz. Şu an karbon tüketimini
durdursak, verdiğimiz zarar havaların ortalama 0.8 derece daha
ısınmasına yetermiş, bu da belki tüm dünya düzenini değiştirecek
sonuçlara yol açabilir. Veya ortalama 6 derece daha ısınırız, petrol
azaldığı, fiyatlar arttığı için tüketim azalır, alternatif yollar
bulunur, halihazırdaki modellerin hesap etmediği şekilde, mesela
bitkilerin yeni bir karbon devrinde çok hızlı büyümesi neticesi sıcaklık
dengelenir. Risk almak tabii ki yanlış ama elimden gelenin en büyüğünün
intihar edip, kendi karbon tüketimimi ortadan kaldırmak olduğu yerde çok
büyük endişe sahibi de olamıyorum. Birisi bana dört başı mamur, hem
gelişmeye, hem araba sürmeye, hem internette vakit geçirmeye, hem de
dünyaya zarar vermemeye yarayan bir model sunduğunda, onun için
çalışmaya da varım ama ne böyle bir ekonomik model biliyorum, ne de
tanıdığım kadarıyla insanlık kendi somut menfaatini, başkasının soyut
menfaatine tercih eden bir canlı. İnsanlara *daha az klima, buzdolabı,
araba kullanın da havalar bu kadar ısınmasın* deyince, güzel güzel
kafalarını sallayıp, daha iyi soğutan klima almaya gidiyorlar. Hayat
tarzım genelleşmediği için yaya yürüdüğümle kalacak, hatta arabam (ve
param) olmadığı için felaketten kaçmam zorlaşacaksa, vicdanımdan başka
kimseye faydası olmayacak işleri sanki dünyayı kurtarıyormuş gibi bir
hevesle yapamıyorum.

Okuduğum ve insanları gözlediğim kadarıyla, bir düzeni, ahlaken,
vicdanen terkedip yeni bir düzen kuranlar hayli nadirattandır. Kitab'ın
kıssalarının hemen hepsi, bize insanların bugünkü gibi bir durumda
yanlış olduklarını farketse de yollarını değiştirmediğini anlatıyor,
çünkü birey ve toplum için makul olan yol, ne yaptıysan onu yapmaya
devam etmektir, tüketmekten vazgeçtiğinde komşun senden daha iyi
olacaksa, vazgeçmezsin. Sonra bu insanların hepsi toplu halde helak olur
ve yerlerine yenileri geçer. Dünyanın gidişi de buna benziyor. Görelim
*yerinize yeni bir ümmet getiririz* diyen Hakim'in hikmeti nasıl tecelli
edecek.
