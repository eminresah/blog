==================
Yıkılış ve Diriliş
==================

:date: 2014-11-23 02:18:14 +0200

.. :Author: Emin Reşah
.. :Date:   <12334 - Sun 23:48>

.. role:: math(raw)
   :format: html latex
..

Toplumların yozlaşmasıyla ilgili birkaç fikir önüme çıktı. Bunların biri
Jared Diamond'ın popülerleştirdiği *çevre etkisi*. Büyük çevre
değişikliklerinin toplumları yıktığını, dirilişin ve çöküşün çevrenin
getirdiği imkanlar ve bu imkanların israf edilmesinden kaynaklandığına
dair bir tez. Buna mukabil toplumların temel olarak değerlerinden dolayı
yozlaştığını, bu yozlaşmanın da sınıfların katılaşmasından
kaynaklandığını söyleyen `Daron Acemoğlu <http://whynationsfail.com/>`__
gibi iktisatçılar var.

Bu tartışma nihayete erdirilmesi mümkün bir tartışma değil. Bir insanın
başarısının ne kadar çevresinden, ne kadar kendinden kaynaklandığının
konuşulması gibi. Çevre faktörleri olmasaydı değerler ve kurumlar öyle
oluşmazdı, değerler ve kurumlar öyle oluşmasaydı çevre değişiklikleri
böyle olmayabilirdi. Paskalya adasına heykel yaptıran değer ve kurumlar,
adanın doğal imkanlarını bu iş için seferber etmeseydi toplumları daha
uzun yaşardı, toplumları daha uzun yaşasaydı kurumları daha başka
olurdu, ilh.

Bununla beraber çevrenin *elimizde olmayan* tarafını bir kenara
bırakırsak, kurumlar ve değerlerin diriliş ve çözülüşte daha anlamlı bir
paya tekabül ettiğini düşünüyorum. Çevreyi sömürmekle, insanı sömürmek
benzer faaliyetler. İnsanı sömürmeye çanak tutan kurumların ve
değerlerin varlığı, şerrini çevreden de esirgemiyor. Bir de *neyi
değiştirebiliriz?* deyince, çevreyi değiştirmek elimizde değil ama
kurumları ve değerleri değiştirmek elimizde. *Her şey çevreden* demenin,
çevreden yana şanssız olanları mazur görmek gibi bir faydası olabilir
ama nihai tahlilde çevrenin etkisini azaltacak tedbirler düşünmek daha
anlamlı.

Osmanlı da, onun varis olduğu Roma da, Sovyetler de, yıkılan Arap
rejimleri de güç ve servet dağıtımını sınırlı sayıda ele
hapsetmelerinden dolayı yıkıldı. Bugün Birleşik Devletler'in
sıkıntısının önemli bir sebebi bu. Zenginliğin paylaşılması yapılan
işten ve üretilen mal ve hizmetten çok kimi tanıdığınıza ve kanuni ayak
oyunlarına bırakıldığında, az sayıda insanın o gücü teksif etmesine
zemin sunuyorsunuz. Bu da kısır döngüye yol açıyor, kanunları yapanlar
bunu şahsi güçlerini genişletmek için yapıyor ve güçleri genişledikçe
yapılan kanunlar daha adaletsiz oluyor. Gücün az sayıda elde toplanması,
yıkıma yol açmadan önemli bir değişiklik yapmayı da engelliyor.
Bürokrasiler ve onlarla dans etmek zorunda kalan yönetimler, genel
olarak *benden atlasın da kimde patlarsa patlasın* anlayışını
sevdiklerinden önemli değişiklik yapıp kurbağayı ürkütmek yerine, kısa
vadede güzel görünen işlere yöneliyorlar. Amerika muhtemelen içinde
bulunduğu krizi (dünyadaki rekabet ve aktörlerin de değişmesiyle) asla
tam olarak atlatamayacak ve Roma'nın *barbarlara* karşı daha yumuşak bir
tavır sergilediği ve bir *üst kimlik* olmaya çalıştığı günlerindeki gibi
bir düzene evrilecek. Buna mukabil, yerini devredeceği, ondan daha adil
bir *süper güç* mayası da henüz göremiyoruz.

*Kapitalizm krize girdi, yaşasın Sosyalizm* edebiyatı yapmaya
çalışmıyorum. Neticede benzer krizleri sosyal politikalar uygulayan
refah devletleri de yaşıyor. Sosyal adalet adına kurdukları düzende gücü
az sayıda elde toplamak daha kolay. İnsanlara *adalet* adına zulmetmek
de mümkün.

Meselenin bir de gerçek hayatı ilgilendiren tarafı var. Politik,
ekonomik, sosyal *güç* olmadan insanların bir medeniyet meydana
getirmesi mümkün görünmüyor. Gücün tek elde toplanmasının faydaları da
var ve bu faydaları görmezden gelerek, yönetim meselelerini çözmek
mümkün değil.

Dünya tarihi, gücün dağınıklığının da insanların arasında huzursuzluğa
sebep olduğunu gösteriyor. Güç sahipleri, bu gücü artırmak için
yarışıyor, eğer herkesin metbu olduğu ortak bir güç sahibi yoksa zemin
çok daha kaygan hale geliyor ve bunun zararını gören insanlar, gücün tek
elde toplanmasından zarar gören insanlarla aynı.

Herkesin 100 lirası varsa mı bir organizasyon kurmak daha kolay, birinin
10000, diğerlerinin 10 lirası varsa mı? Birincisinde hepsi 3-5 kişiden
oluşan ve tek başına kıymet-i harbiyesi olmayan topluluklar, ikincisinde
sıkıcı ve verimsiz de olsa, insanları bir işe odaklayabilen tek bir
topluluk doğuyor. Kardeşlik/dayanışma/dostluk edebiyatı yapmak güzel ama
pratikte eşit imkanların her zaman barışa yol açmadığını biliyoruz.

Ayrıca işin *ortak dil, ortak birim, ortak otorite* tarafı var.
Yeryüzünde ekonomik hayatın temelinde ortak otoriteleri tanıyan
tarafların anlaşmaları yer alıyor. Emeğini satan işçi de, ürününü satan
çiftçi de, üretimini satan sanayici de ortak bir otorite ve hukuka
güvenerek bunu yapıyor. Bu hukukun olmadığı bir durumda ekonominin
yürümesi mümkün mü? İnsanların *sıfır otorite* durumunda ekonomik
anlaşmaları *hakkaniyet çerçevesinde* yürüteceğine inanmak boş bir hayal
değil mi? Otorite boşluğunda insanın aklına ilk gelen hakkaniyetten
ziyade, boşluğun otoritesi haline gelmek.

O sebeple yıkılışa sebep olan, yozlaşmayı getiren kurumların alternatifi
*kurumsuzluk* veya *otoritesizlik* değil.

Şart şu: Kurumların *ortogonal* olması gerek. [1]_ Bu ne demek? Bir
alanda nihai otorite olmalı ve diğer alanların hiçbirinde otoritesi
olmamalı. Devlet erklerinin birbirinden ayrılması böyle bir teoriye
yaslanıyor ancak yeterli değil, çünkü Yasama, Yürütme ve Yargının
mensupları birbirlerinden ve şirketler, Sivil Toplum Örgütleri, Medya ve
sair kurumlardan etkileniyor. Bu üç kavramın ortak alanları da çok fazla
ve bu ayrım uygulamada göstermelik bir ayrım oluyor.

Bunun yerine birbiriyle kesişmeyen, dünyayı mümkün olduğunca farklı
eksenlerde yönetebilen kurumlara ihtiyaç var. Bunların nasıl inşa
edilmesi gerektiği ise önemli bir düşünce yatırımı getiriyor.

Hayalimde şu var: Bir kurumun başında olmak, diğerleri nezdinde bir
avantaj veya dezavantaj sağlamamalı. Yürütme, Yasama ve Yargı böyle
kurumlar olsaydı, Yürütmenin başındaki insanın Yargı ve Yasama
karşısında herhangi bir vatandaştan daha fazla (müsbet veya menfi) önemi
olmazdı.

Güç sadece bu üç siyasi yapının elinde değil. Kendi alanlarında
devletçikler haline gelmiş şirketler, ordu, irileşmiş dini ve sosyal
cemaatler gibi diğer tür güç odakları da mevcut. Bunları gözardı edince,
bunların siyasi gücün kaynakları arasında olamayacağını kabul etmiş
oluyorsunuz ama bu başka bir yanlış.

Siyasi doktrinler tarihi bir anlamda güç odaklarının ortogonal hale
getirilmesi tarihi. Laiklik dinî otorite ile siyasî otoritenin
birbirinden ayrılması, modern demokrasiler de yargı ve yasamanın
yürütmeden bağımsızlaşması üzerine kurulu. Buna mukabil ekonomik ve
enformatik erkler denebilecek büyük şirket ve medya gruplarının yasama
üzerine bir güçleri var, lobicilik ve medya kampanyaları bu gücün
kullanılma yolu haline geliyor.

Tam bir model sunmak için *yerim dar* ancak şunu söylemek mümkün:
İnsanların ekonomik güçle siyasi güç, dini güçle ekonomik güç, siyasi
güçle ekonomik güç edinmelerinin mümkün olmadığı, bir alandaki gücün
diğer alana tahvil edilemediği bir siyasi sistem arıyorum.

Birbirinden mümkün olduğunca ayrı tutulması gereken sosyal kudretlerin
tam olmayan bir listesini yapalım. Bunun üzerinden örnek vermek daha
kolay olur.

Güvenlik
    Silahlı kuvvetler ve polis gibi kurumlar bu türden kudreti temsil
    eder. Eski çağlardan beri bu kudretin diğerleri üzerinde *darbe*
    yapma *zaafı* vardır. İnsanlar güvenlikleri tehlikede olduğunda
    diğer konularla meşgul olmaz.
Ekonomi
    İnsanların maddi ihtiyaçlarını doyuran üretim, dağıtım ve bu üretime
    kaynak sağlayan ağlar bu sosyal kudreti oluşturur.
Bilgi
    Bilgi edinme yollarını kontrol edenler bu sosyal kudreti oluşturur.
Kültür
    Din, sair felsefeler ve kültür yoluyla toplumda neyin doğru, neyin
    yanlış olduğunu belirleyenler bu kudreti oluşturur.

Bu listenin *tam olmayan* bir liste olduğunu tekrar edelim. Daha başka
sosyal kudretlerden de bahsedilebilir, bu listeyi daha net konuşabilmek
için kullanacağım.

Bunlar yukarıda bahsettiğim devlet erklerine doğrudan tekabül etmiyor.
Bununla beraber buradaki analizin devlet erklerinden çok daha net bir
ayrım ortaya koyacağını ve (en azından bu dördünün) birbirleriyle
karışması durumunda hangi mahzurların ortaya çıktığını daha net
göreceğimizi düşünüyorum.

Güvenlik
--------

Güvenlik devletlerin hiçbir zaman paylaşmak istemediği ve devletin belki
de varlığının temel sebeplerinden biridir. Türkiye için *önceden* çok
dile getirilen, *diğer milletlerin ordusu vardır, Türkiye'de ise ordunun
milleti vardır* sözü herhalde tüm uluslar için bir noktada geçerlidir.
Ancak diğer erkler yeterince gelişememiş, bağımsızlaşamamış veya
güvenlikten uzak kalamamışsa, hepsi güvenliğin kölesi haline gelir.
İnsanlar güvenlikleri uğruna diğer haklarından vazgeçmeye meyyaldir.

Güvenlik ekonomi üzerinde tahakküm kurmaya çalıştığında mafyalaşma
ortaya çıkar. Ekonomik aktörlerin çeşitli şekilde şiddete maruz kalması,
ekonomik faaliyetin sadece güçlüler eliyle yürütülen bir faaliyet
olmasına yol açar.

Güvenlik bilgi üzerine tahakküm kurmaya başlarsa, düşünce ve ifade
hürriyeti baskı altına alınır. Bilgi edinme, üretme ve alma hakkı
güvenlik odakları tarafından sınırlanır.

Güvenlik kültür üzerinde tahakküm kurmaya başlarsa, din, felsefe ve
ahlak odakları, güvenliğin işlerini ahlaken temizleyen bir yorum
üretmeye başlar. İnsanlar güvenlik namına yapılan haksızlıkları doğal ve
haklı bulur.

Bu meselelerin hepsi ülkemizde geçmişte ve halen yaşandığı için
hayalgücümüzü fazla zorlamaya gerek kalmıyor. En yüksek idealin devlet
için şiddet uygulamak olmasından, devletin istemediği düşüncelerin
aktarılmasına engel olunmasına, askeriyenin ekonomik faaliyetinin
sorgulanamaz olmasından, 28 Şubat döneminde tüm ortak bilgi kaynaklarını
etkilemeye kadar bir çok olay bunlara örnek olabilir.

Ekonomi
-------

Modern devlet ekonomik aktörlerin de en büyüğüdür. Parayı o basar, en
büyük işveren odur, vergiler ve teşvikler gibi, ekonomik faaliyeti
söndürme ve canlandırma cihazlarını elinde tutar. Bu işlevini *tüm
ekonomik faaliyeti yönetmek* tarafına çekmeye çalışan fikirler de
olmuştur fakat tabiatı gereği ekonomi ayrıntılı planı kaldırmaz.

Ekonomik aktörler günümüzde ya devletin ekonomiyi yöneten kurumları veya
büyük şirketler olarak ortaya çıkar.

Bu ekonomik odaklar güvenlik üzerinde tahakküm kurmaya çalıştıklarında,
güvenlik ekonomik aktörlerin menfaatlerini korumaya, halkın genelinin
güvenliğini korumaktan daha çok önem verir. Hemen bütün devlet
sistemlerinin irikıyım işadamı ve bürokratlara özel bir ihtimam
göstermesi normal görülmektedir.

Ekonomik faaliyet bilgi üzerinde tahakküm kurduğunda, insanların para
edinmeden bilgiye erişmesi ve aktarması mümkün olmaz. Bilgi aktarımı bir
ekonomik faaliyet olduğunda, büyük şirketler bunu da karlılık açısından
değerlendirir ve bilginin niteliğinden çok, ekonomik değeri önem
kazanır.

Ekonomik faaliyetin kültür alanında tahakküm kurması, maddi menfaat
merkezli bir hayat anlayışını ortaya çıkarır. İnsanlar her durumda
menfaatleri lehine davranmaya teşnedir, ancak ahlakın bunu desteklemesi
ekonomik faaliyetin ve maddi menfaatin kıymetini soruşturan ahlak
anlayışının popülerliğini kaybetmesine ve ahlakın ekonomik faaliyeti
hızlandıracak şekilde inşaına yol açar.

Bilgi
-----

Bilgi üretimi ve aktarımı faaliyeti, bilim ve haber üreten ve aktaran
kurumları kapsar. Bu kurumların bilgiyi *üretmeme* ve *aktarmama* gibi
bir tasarrufları da olabildiği için, toplumun olaylar karşısındaki
reaksiyonunu kontrol edebilir. Modern devlet bilgi üretiminde kısıtlı
bir yere sahip olsa da, siyasetçilerin ortalama insanın hayatında işgal
ettiği yere bakarak, bilginin de önemli odaklarından biri olduğuna
kanaat edebiliriz.

Bilgi odakları güvenlik odaklarına tahakküm etmeye başlarsa, manipülatif
haberlerle güvenlik odaklarını harekete geçirebilir ve onları kendi
amaçları doğrultusunda kullanabilirler.

Ekonomik faaliyetin büyük kısmı kaynakların aktarımı ve
fiyatlandırılması olduğu için, bilgi odakları ekonomi üzerinde doğrudan
bir etkiye sahiptir. Bilgi kaynakları eğer fiyatlandırma ve kaynak
bilgisini doğru şekilde üretmez ve gizlerse, ekonomik hayatı olumsuz
yönde etkiler.

Bilgi kaynakları kültür alanını şekillendirmeye çalıştıklarında, bilgi,
belli hedefler için demogoji/ajitasyon amacıyla kullanılmaya başlanır.
Bilgi odakları hangi ahlak anlayışının hangisinden daha iyi olduğuna,
bunlar hakkındaki bilgileri yanlı şekilde vererek etki edebilir. Buna
misal, Amerika'da müslümanlar ve terörizmle bağlantı kuran yayınlar
verilebilir. Bu yayınlar kültürde bir İslamkorkusu üretecek derecede
kuvvetlenmiştir.

Bilgi odaklarının medya harici aktörü olan üniversiteler de tahakküm
kurmaya meyyal kurumlardır. Bilim üretme *tekeli* ve neyin bilimsel
bilgi olduğuna karar verme yetkisi ellerinde olduğu için güvenlik,
ekonomi ve ahlak üzerinde önemli etkileri vardır.

Kültür
------

Kültür diğerlerinden daha yumuşak bir alan olduğu halde, değiştirilmesi
en zor ve etkisini uzun vadede en çok hissettiren alandır. Kültür
derken, ahlakî, dinî, felsefî ve sosyal tüm değerleri içine alan ve
insanların *nasıl yaşamalıyım* sorusuna cevap veren tüm kurumlardan
bahsediyorum. İnsanların mantıken açıklama *aramadıkları* ancak hayatın
akışı esnasında kural haline gelmiş ve yokluğu durumunda önemli bir
kargaşaya sebep olan davranışlar.

Kültüre sosyal kuralları da, futbol takımı taraftarlığını da, dini
mensubiyeti de katmak mümkün. Genel olarak insanların kendi karar
vermedikleri ve bilhassa ergenliğe kadar çevreden aldıkları
alışkanlıklar bütünüdür.

Kültürün güvenlik alanına müdahale etmesi, insanların kimliklerinden
dolayı ezilmelerine yol açar. Belli bir geleneğin (lisanın, dinin,
futbol takımının, felsefi düşüncenin) nüfuz alanı haline gelen güvenlik
kurumu, o geleneği takip etmeyenlere karşı zulmetmeye meyillidir.

Kültür ekonomiyi etkisi altına alırsa, zümreleşme başlar. Ekonomi kendi
kuralları içinde değil, belli bir fikri/kültürü/anlayışı benimsemişler
arasında işlemeye başlar ve diğerleri ekonomi dışı kalır.

Kültür bilgi odaklarını etkisi altına alırsa, bilgi olduğu gibi değil,
kültürün izin verdiği ölçüde ve o biçimde akar. Bilgi üretmek ve
aktarmakla ilgili kurumlar neyin doğru, neyin yanlış olduğundan ziyade,
neyin kültüre uygun ve neyin uygunsuz olduğuna dikkat eder ve otosansür
mekanizmaları devreye girer.

Gözlemler
=========

Bu dört sosyal kudretin ortak yönü, yok edilmesi mümkün olmayan alanlar
olmalarıdır. İnsanlar varolduğu sürece, güvenliğe ihtiyaç duyacaklar,
bir ekonomi içinde ihtiyaçlarını görecekler, bilgi edinmeye çalışacaklar
ve beraber kültür oluşturacaklardır.

Güvenlik tek elden yönetilmeye en yatkın olanı, kültür tek elden
yönetilmesi en zor olanıdır. O sebeple kültüre karşı harbedenler
kaybeder ve kültür odakları diğer sosyal kudretlere rahat sızar.

Ekonomi ve bilgi odakları birleşmeye meyyaldir ancak tabiatları gereği,
birleştikçe verimleri düşer. Tüm ekonomiyi idare eden devlete bağlı tek
bir şirketin veya tüm bilgi kaynaklarını yönetmeye çalışan bir kurumun
işini hakkıyla yapması hemen hemen imkansızdır.

Dikkatli okur, bu dört kudretin tamamen birbirinden ayrılmasının mümkün
olmadığını farkeder. Her insanın bu dört erke farklı düzeyde katkısı
mevcuttur. Her insan güvenliğinin sağlanmasını bekler, ekonomi içinde
bir rolü vardır, bilgi üretir ve yayar ve belli kültürleri takip eder.

Her insanın bu dört erkte hisse sahibi olduğunu düşünürsek, tam bir
soyutlamanın mümkün olmayacağını da görürüz. Hiçbir güvenlik kurumu
ekonomiden, bilgi akışından, toplumun kültüründen tamamen soyut şekilde
varolamaz, ilh.

Burada iki ideali temsil eden iki kutup var. Birinci kutup, her bireyin
kendi güvenliği, ekonomisi, bilgi akışı ve ahlak/geleneğini kendisinin
inşa ettiği bir kutup. Bu ideale, kolaycılıkla *bireycilik* diyelim. Tüm
bu sosyal kudretlerin kesin olarak birbirinden ayrılmasının da tek yolu.
Hiçbir kurumun olmadığı ve insanların tüm sosyal erklerin sorumluluğunu
kendileri aldıkları *anarşi* hali.

İkinci kutup ise, hiç kimsenin kendi güvenliği, ekonomisi, bilgi akışı
ve geleneğinden sorumlu olmadığı bir kutup. Bu alanların hepsinin
kurumlarca belirlendiği ve bireyin hiçbir sorumluluk ve hakkının
olmadığı bir durum. Buna da *kurumculuk* diyebiliriz.

*Bireycilik* zamanımızın aklına *ideal* bir durum gibi görünse de,
insanın bu dört sosyal kudreti kendinden toplamasının getirdiği
sorumluluk hayatı hayli sıkıcı hale getirir. Düşünün ki bir insan kendi
güvenliğinden, tüm ekonomik ihtiyaçlarından, bilgi edinme
kaynaklarından, kültüründen kendi sorumlu olsun. Böyle bir durumun
bildiğim tüm *insan* tariflerine göre imkansız olması bir yana,
taşınması gereken ağırlık tek bir insanın taşıyabileceğinden çok
fazladır. Bugün insanların *bireycilik* dediği, büyük ölçüde *kültürel
bireycilik*'tir, yani kendi kültür kaynaklarını belirleyebilecek kadar
özgürlük. *Teşebbüs hürriyeti* ve *bilgi edinme hürriyeti* de
bireyciliğin arasında sayılabilir, ancak insanların hiçbiri *sıfır
kurum* mertebesinde bir bireyciliği istemez.

Günümüzde bireycilikten kastedilen, insanın ihtiyaçlarını sağlayacak
kadar gelişmiş kurumların arasında, onların arasında tercihte bulunacak
özgürlüğün bulunmasıdır. İhtiyaçlarını farklı ekonomik kurumlardan
sağlamak, bilgiyi istediği kurumlardan alabilmek, kültürünü istediği
kurumlar vasıtasıyla yaşamak. Bireycilik temel olarak *arasında tercihte
bulunacak* kurumların varlığına ihtiyaç duyar, aksi halde bireyin hayatı
bu kurumların inşaasıyla geçecektir.

İlkeler
=======

Bu dört kudretin insan ve toplum hayatını nasıl yönlendirmesi
gerektiğine dair ilkeler, yukarıda anlatılan mahzurların ortaya
çıkmasını engellemek hedefini gözetir.

Tarafsızlık
-----------

Birinci ilke *tarafsızlık* ilkesidir. Bir insanın, bu dört ayrı sosyal
kudretin her birinde hissesi ve talebi olduğunu söyledik. Bu dört
kudretten birini yöneten kurumlarla çalışırken, diğer üçündeki durumu
işin içine girmemelidir.

Bir insanın güvenlik kurumlarıyla işi varsa, ekonomik durumu, medya
kurumlarındaki hali veya kültürel mensubiyeti işin içine girmemelidir.
Bu hem hizmet veren, hem hizmet alan taraf için geçerlidir.

Aynı şekilde bilgi edinmeye çalışan bir insanın güvenlik meseleleri,
ekonomik durumu veya kültürel mensubiyeti sorun yaratmamalıdır.

Ekonomik teşebbüste bulunan veya bir işe başvuran kişinin, kültürel
mensubiyetine veya iş nev'ine dahil olmayan bilgilerine erişilmesi uygun
değildir.

Bir insanın kültürel mensubiyetini güvenlik, ekonomik ilişkiler veya
bilgi kaynaklarını yönetmek için kullanması uygun değildir.

Tarafsızlık ilkesi, insanların bu dört kudreti mümkün mertebe
birbirinden uzakta tutmalarına yardımcı olmak şartını arar.

Küçüklerin Korunması
--------------------

Bu dört sosyal kudreti yöneten kurumlar çeşitli boyutlarda karşımıza
çıkacaklardır. Güvenlikten sorumlu polis teşkilatı ve ordu büyük,
ekonomik işleri yürüten şirketler irili ufaklı, bilgi edinmeyi sağlayan
kurumlar tek bir kişiden, yüzlerce kişiye, kültürleri yaşatan cemaat,
dernek, kulüp gibi topluluklar da onlarca kişiden, milyonlarca kişiye
aidiyet bulabilir.

*Küçüklerin korunması* ilkesi, bu kurumların küçüklerini, büyüklerine
nazaran teşvik etmeyi gözetir. Kurumların büyümesi bir noktaya kadar
verimliliği artırır ancak o noktadan sonra gerek iletişimin zorlaşması,
gerekse kuruma yabancılaşma sebebiyle verim düşer. Kurumların normal
şartlar altına büyümeye meyyal olduğunu düşünürsek, küçük kurumlar
korunarak, büyüklere karşı denge sağlamaları mümkün hale getirilir.

Güvenlik için *küçüklük* alıştığımız bir kavram olmadığı için açmak
gerekebilir. Birbirine gevşek bağlı ve sıkı bir hiyerarşidense, timler
halinde örgütlenmiş bir ordu ve polis teşkilatı, günümüzde yüzbinlerce
kişilik hantal yapılardan çok daha etkin ve verimli olacaktır. Her
birimi kendi içinde etkin, beraber hareket etmesi gerektiğinde iletişim
kurmayı becerebilen yapılar, günümüzün harp ve güvenlik doktrinlerine de
daha uygundur. Siperlerde orduları karşı karşıya dizen 19. ve 20. yüzyıl
harp doktrinleri, gerek gerilla savaşı, gerek nükleer savaş sebebiyle
artık geçerli değildir. Orduların kalabalıklığı etkinliği
artırmamaktadır. O sebeple timlerden oluşan ve herhangi bir savaş
durumunda, düşmana asimetrik zarar verebilecek bir ordu daha etkili
olacaktır.

Polis teşkilatının da tek bir hiyerarşik yapıdan ibaret olması, onun
kontrol/dengesini sağlamayı zorlaştırır. Suç işleyen polisi sigaya
çekecek sadece kendi amiri olduğunda, *idare edilmesi* çok daha
kolaydır. Bu sebeple tek bir polis teşkilatı yerine, farklı suçlarla
ilgilenen farklı teşkilatlar olması ve bunların birbiri üzerinde de
etkili olabilmesi, halkın geneli için daha iyidir.

Ekonomik kurumlarda küçüğün korunması ise, hem kuruluş aşamasında, hem
rekabet halinde, küçüğün bilhassa sermaye tarafındaki dezavantajını
mümkün mertebe sıfırlamaya çalışır. Büyük şirketler çapları itibariyle
daha karlı sektörlerde, daha büyük işler yapabilir ancak başarılı küçük
şirketlerin hemen her zaman tek sermayesi sahip oldukları fikir ve
fikirlerini satmaktaki yetenekleridir. Ekonomik yeniliğin büyük kısmı
da, yeni fikirlere dayanmak zorunda olan bu küçük şirketlerden gelir.
Onların korunması, genel olarak teknolojik yeniliğin devamına yol açar.

Bilgi edinme kurumları da, büyüdükçe hantallaşır ve bilgi sağlama
hedefleri başka hedeflerle bulanır. Bir haberi doğru ve eksiksiz
aktarmak, yayın kuruluşlarının lehine olmayabilir. Ancak zamanımızda
bilgi üretme çok büyük bir sermaye gerektirmediğinden, yeni kuruluşlar
kurulabilir ve bunların sesini duyurmasına yardım etmek, bilgi edinme
yollarının açık kalmasına da yardımcı olacaktır.

Yerellik
--------

Sosyal kudretleri yöneten kurumların yerel olanlarının, genel olanlarına
tercih edilmesi gerekir. Yerellik insanların katılımını artırır ve gücün
ona muhatap olanlardan uzakta temerküz etmesine engel olur. İnsanların
kendi hayatlarıyla ilgili kurumlar üzerinde doğrudan etkisi olması,
onların sorumluluğunu da artırır.

Sonuç
=====

Bu tabii ki bitmemiş bir yazı. 100 günden fazla bir zamandır beklediği
için yarım yamalak da olsa *bitmiş kabul etmeyi* tercih ettim. Üzerine
yapacağım eklemeler, muhtemelen daha somut bir takım hedef ve sonuçlarla
ilgili olacak.

Dipnot
======

.. [1]
   Bu matematiksel bir kavram, :math:`N` boyutlu bir uzayı, :math:`N`
   ortogonal vektörü eksen alarak tarif edebilirsiniz. Bu uzaydaki
   herhangi bir nokta, bu :math:`N` ortogonal vektör cinsinden
   koordinatlarla anlatılabilir. Mesela 3 boyutlu uzayda :math:`x`,
   :math:`y` ve :math:`z` koordinat eksenleri ortogonaldir.
