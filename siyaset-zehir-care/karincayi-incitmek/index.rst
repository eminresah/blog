==================
Karıncayı İncitmek
==================

:date: 2014-11-23 02:18:14 +0200

.. :Author: Emin Reşah
.. :Date:   12753

Karıncayı incitmez ama karınca hakkında dedikodu eder.

Karıncayı incitmez ama karınca yuvasına kraliçe yetiştirir.

Karıncayı incitmez ama karıncaların her biri hakkında bilgi toplar.

Karıncayı incitmez ama karıncaların yuvasına ateşler salınsın diye
ilenir.

Karıncayı incitmez ama karıncalardan topladığı paralarla türkü söyler.

Karıncayı incitmez ama karıncaların twitlerini ikiye katlatır.

Karıncayı incitmez ama…

--------------

Biri bana *muhterem* Gülen'in cemaatindeki *karıncayı incitmeyen*
adamların siyasete yönlendirilmesinin yanlış olduğunu söyledi. Haha,
*Enteresan.*

Ben bu *karıncayı incitmemek* sözünün nasıl *iyiliğe* tekabül ettiğini
senelerdir çözemedim. Benim peygamberim, (savaşta) adam öldürmüş, savaş
dışında da bir şairi katlettirmiş, kendisine ihanet eden Yahudilerin
hurma ağaçlarını kestirmiş. kavminin o devirdeki en *çıkıntı*
insanlarından biriydi ve birinin ASVS efendimizde *karıncayı incitmemek*
vasfı görebilmesi için kafayı iyice kumun derinliklerine gömmesi gerek.

Hem ne demek karıncayı incitmemek? *Gereksiz incitmemek* evet,
denebilir, çünkü insanın fani enerjisini doğru mücadeleye teksif etmek
vazifesi var. Karıncalarla uğraşırken itin kopuğun fitnecinin ortalığa
salınmasından da sorumludur insan ve bu sebeple karıncayı incitmez.
Karıncanın ona bir zararı olmadığı ve onunla meşguliyet, zararlılarla
ilgilenmeyi engelleyeceği için incitmez. Sapık da değildir zaten, zarar
vermeyene durduk yere zarar vermez.

Bununla beraber, kusura bakmayın da, bu sözün anlatmaya çalıştığı, eline
vur, ekmeğini al cinsi bir adam da değildir. *İdeal müslüman* böyle
değildir yani. Kazanamayacağı savaşa girmemesi gerektiğinden, mecburen
sustuğu vak'alar müstesna, fitneci salyangoz da, hırsız fare de, şaki
köstebek de, hain akrep de hakkı neyse alır, dışlanmaksa dışlanmak,
tahkirse tahkir, kazınmaksa kazınmak.

Birinin *karıncayı incitmemesi*, ancak incitilmesi gerekeni
incitebiliyorsa değerlidir. Yoksa mıymıntılığına bir yerlerden bahane
bulmaya çalışanın, hele inançsızlara duyduğu korkuyu sanki *nefis
mücadelesi* gibi sunmaya çalışanın, *küçük cihadı* sorsan bin türlü
bahane bulan adamın *cihad-ı ekber* bahanesiyle uyuzluğun dibine
vurmasının kıymeti meselenin özündeki mıymıntılık kadardır.

İslam'la, müslümanlarla veya Batıyla derdini doğru düzgün ifade etmeye
bile korkan bir zavallının, vıcık vıcık sözleriyle beyni bulanmış
şakirdlerinin çok övüneceği bir haslet değil karıncayı incitmemek.
Fırsatını bulduğu her konuda fitne üretebileceğini gördük, o halde kimin
karıncası, neyin incinmesi?
