==========================
Parçalamak ve Birleştirmek
==========================

:date: 2014-11-23 03:41:51 +0200

.. :Author: Emin Reşah
.. :Date:   12864

Siyasi fikirleri *neyi parçalamak* ve *hangi kavramlar üzerinde
insanları birleştirmek* istediklerine bakarak tasnif edebiliriz.
Kapitalizm mesela insanları *ekonomik organizasyonlar* halinde
birleştirmek ve buna ilişkin engel sayılabilecek bağları, diyelim aile
bağlarını, milli ve dini bağları parçalamak istiyor. Hayatı temelde
ekonomik bir faaliyet gibi gören bütün fikirlerin nihayeti bu.

Biz hangi doğruda birleşmek ve buna engel hangi bağları yıkmak
istiyoruz?

İnsanları takva ve iyilikte birleştirmek istiyoruz. Buna engeller de üç
başlık altında toplanabilir. Birinci ekonomik bağlar, ikincisi
milliyetçilik gibi kabilevi bağlar ve üçüncüsü de Allah'tan başka
kutsallık atfedilen her tür değerden kaynaklanan bağlar.

*İslam'ın siyasi görüşünden* anladığım bu. Cihadı da bu *yıkılması
gereken bağlarla* alakalı anlıyorum.

İnsanlar bağımsız değil ve cihad onları bağlarından mümkün mertebe
kurtarmak için yapılır. Onları bağlarından kurtarıp, hakikatle
aralarında bir imtihan olabilmesi için. Çünkü insanların büyük kısmı,
biz de dahil hemen herkes, dünyaya ekonomik, sosyal ve kültür ipleriyle
bağlı. Cihadın vazifesi kendini ve başkalarını bu iplerin
boyunduruğundan kurtarmak. İnsanlara özgürlük vermezsen, onlar imtihan
edilemez.

Cihad-ı ekber, kendini bu bağlardan kurtarmakla, küçük cihad ise dünyada
bu bağları üreten, insanları bağlayan ve onları hakikat karşısında
*sorumsuz* hale getiren bağlarla mücadele etmekle ilgili.

İşin zor kısmı şu: İnsanlar illa ki belli bağlarla bağlanmak zorunda.
Yıktığımız bağların yerine yenilerini kurmak mecburiyetindeyiz ve bu
yeni bağların eskilerinden *daha iyi* olması gerek. İnsanların yine
büyük kısmı, hakikat karşısında bağlarından kurtulacak cesarete sahip
değil, bir takım bağlara, nasıl yaşaması gerektiğini söyleyen bağlara
ihtiyacı var.

İnsanlara *özgürlük* verirken, gerçekte ne verdiğimizi de farketmek
gerek. Biz onların imtihan edilebilmelerini ve yine bu imtihanlarını
geçebilmelerini istiyoruz. Eğer özgürlük vermezsek imtihan olmaz, ancak
özgürlüklerini doğru kullanacak ipler sunmazsak kaybolurlar.

Hürriyet konusunda *doğulular* biraz soğuk. Kerhen severiz. Batı zoruyla
hürriyetçiymiş gibi yapmaya çalışmamız, birkaç sene önce sarıkla dolaşan
adamların fötr şapkayla dolaşmasına veya notlarını Arap harfleriyle
yazanın, dışarda Latin harfi kullanmaya çalışmasına benziyor. Hürriyet
bizim için yabancı, çünkü biz *hakikati bulmuş* insanlarız.

Hakikati bulduğunu söyleyenlere, bu hakikatin hangi ekonomik, kabilevi
veya *ortak putlara ihtiram* nev'inden bir saygıdan kaynaklandığını
sorarız. Gördüğüm kadarıyla insanların hakikat dedikleri, ya ekonomik
kurtuluşa, ya kabilelerinin kurtuluşuna veya da Allah'tan gayrı
taptıkları bir takım bayrak, flama, kişi, kavram ve kurumların
kurtuluşuna dayanıyor. Onların kurtuluştan anladığı eski putları yıkıp,
yeni putlar kurmak.

Biz *parçalayan* bir ümmetiz. Putları parçalayan. Hak gelince batılın
zail olduğunu bilen. Ancak bu vasfımızın yerini, ahir günlerde sadece
*halihazırdaki bağları sahip olma gayreti almış* durumda.

Kapitalizmi kendimize mal edince, kabile *bizim* olunca veya putlar
*bizim putlarımız* olunca, ihtirama layık oluyorlar.

Hayır.

Neyi parçalamamız gerektiğini unutuyoruz. Önce parçalamamız gerektiğini
unutuyoruz. *Aranızda dolaşıp duran bir zenginlik olmasın* diyen ayetin
ve zekatın doğrudan *parçalama* emrettiğini unutuyoruz. Kapitali
parçala. Kabile hamiyyetinin, milliyetçiliğin, insanların yakınlık icad
edip, o yakınlığı taşımayanlara düşmanlık etmelerini *parçalamak*
gerektiğini unutuyoruz. Tüm putların ve insanların Allah'tan gayrı
ihtiram duydukları ve *tartışılmaz* buldukları her nesne ve kişinin
gayet tartışılabilir olduğunu ihtar etmek gerektiğini unutuyoruz.

Önce parçalamak gerektiğini, sonra insanların iyilikte birleşeceğini,
sonra bu iyilikte birleşenlerin yozlaşıp, yine benzer ekonomik, kabilevi
veya kültürel putlar meydana getirdiklerinde yeniden parçalanmaları
gerekeceğini unutuyoruz. Bir devrim yapılıp, parçalanması gerekenler
parçalandığında, insanların daha iyide birleşeceğini ancak bu iyiliğin
*mükemmel* olmasını beklemenin de manasızlığını unutuyoruz.

Unutuyoruz. Hatırlatın.
