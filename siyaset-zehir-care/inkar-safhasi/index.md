=============
İnkar Safhası
=============

:date: 2014-11-23 02:18:14 +0200

.. :Date:   12685

Psikolojide *Kübler-Ross modeli* adında, insanın ağır travmayı
karşıladığı duygu safhalarını anlatan bir model var. Öleceğini bilme,
bir yakınını kaybetme, gönül ilişkisini bitirme, boşanma vs. gibi
travmalar. Bu safhaların ilki inkar. (*Hayır, olamaz.*), ikincisi öfke
(*Neden ben, bunu bana nasıl yapar?*), üçüncüsü pazarlık (*Bari biraz
daha zamanım olsaydı, bana biraz daha fırsat tanısaydı*), dördüncüsü
depresyon (*Hiçbir şeyin anlamı yok artık*) ve beşincisi kabullenme
(*Bununla başa çıkabilirim*).

Psikolocik yazı sevenler kusura bakmasın ama geçenlerdeki bir `Taha
Kıvanç
yazısını <http://haber.stargazete.com/yazar/olani-anlama-girisimine-bir-dost-katkisi/yazi-865980>`__
okuyunca aklıma geldi bu. Yani azıcık siyaset bulaştıracağım affınızla.

Gülenist örgütlenmenin faaliyetlerini seven, mensuplarının yaptıklarına
içten içe veya dıştan dışa hayranlık besleyenler, şu son olaylardan
sonra bir *inkar safhasına* girdi. *Cemaat bu olamaz* veya *Hocafendi
böyle biri değil* şeklinde açıklamalar. Taha Kıvanç da benzer bir inkar
safhasında, medya grubunun Gülen'in tasvibi dışında işler yaptığını ve
yakında dışlanacağını *temenni* ile *tahayyül* arasında bir yerde. Buna
benzer bir inkar, 17 Aralık'tan önce hükümete yakın pek çok yazarda
vardı, onlardan bir kısmı şu an öfke, bir kısmı da pazarlık
safhalarında.

İnkar safhası Erdoğan'ın (montaj veya namontaj) kayıtları için de
mevcut. Yine de gördüğüm kadarıyla Erdoğan'a dair açıklamalarda biraz
daha mantık işletmeye çalışıyoruz. İnkarımızın azıcık da olsa mantığı
var.

Gülenist durumda mantık yok mu? *Dünyanın bilmemneresinde okul açmış
adam bu kötülükleri yapar mı?* Cevabı kısa aslında, *yapar.* Neden
yapmasın? Devlet de bir eliyle okul açıp, diğer eliyle insanları
öldürmüyor mu? Genel hali ve konuşmaları, gününün gününü tutmadığını
söyleyen birinin, böyle işler yapması için özel bir sebep bile gerekmez.
Bir insanın *dinleme örgütü* kurması, zaten müstakilen hastalıklı
olduğunu gösterir ve Latif Erdoğan'ın şahitliği, en yakındaki insanların
bile dinlendiği yönünde.

Zamanında Gülen'in yanına gitmiş, normal şartlar altında *tasavvuf
düşmanı* diyebileceğim bir tanıdıktan *her konuda hemfikir kaldık* diye
bir beyan gelmişti. Gülen'in tasavvufa bakışı belli, tanıdığımın da
belli. Bu ikisi nasıl her konuda hemfikir kalabilir? Nasreddin Hoca'nın
kediyi tartması gibi tarttım. Birinden biri *anlık fikir değiştirmiş*
olmalı ve bunun *her nedense* Gülen olduğunu düşünüyorum. Dönüp medyaya
bir laf, okul sahiplerine başka laf, misafirlerinin meşrebine göre başka
laf, Papa'ya daha başka laf, falanca işadamına daha daha başka laf,
filanca işadamına daha da daha başka bir laf söyleye söyleye adamcağız
gerçekte ne istediğini kendi bile unutmuştur. Böyle birisi, her türden
örgütün yeşerebileceği güzel bir entelektüel bataklık sunar. Yeşermiş de
nitekim.

Fehmi Koru elçilik yaparken, kendisine gösterilen yumuşaklıktan
bahsetmiş, ancak bunun Gülen'in kaç numaralı yüzü olduğundan
bahsetmemiş. Zaten (şahsen) asıl mesele de bu, söyledikleri arasında
doğrular varmış, yaptıkları arasında iyilikler ve fedakarlıklar varmış,
evet, doğru, velakin bu insanın bunları *neden* yaptığının açıklaması
yok. Sorsan *hepsi Allah rızası için* diyorlar ama Allah'ın rızası için
herkese başka maske takıldığına ilk defa şahit oluyoruz. (Veya
*olmuyoruz*, bunu yapan başkaları da mevcut ve adlarına *mason* falan
deniyor.)

Bu mesele mevhum İsrail dostluğundan, Amerikan muhipliğinden çok daha
ağır, İnsan her türden fikri besleyebilir, bunların arasında devleti
yıkmak da, İsrail sevdası da, falanca toprak parçasında yeni bir devlet
kurmak da, Türkiye'yi filanca ülkenin uydusu yapmak da olabilir.
Durduğum yerden bunlar tasvip edilecek işler değil velakin insanların
neden böyle düşündüklerini de anlayabilirim. Velakin bir insanın bir
yandan *müfessirmiş gibi* yapıp, bir yandan her tür dalaverenin içinden
çıkmasının izahını yapamam.

Birleşik Devletler'in dostuymuş, hakiki dostu olsa içim yanmaz.

Diyecekler ki, *bu maskeler siyasetin de bir parçası.* Evet, siyasetin
de parçası, hatta günlük hayatımızda bir ölçüde buna benzer maskeler
takmak zorundayız. Bununla beraber, siyasetçinin *yalan söylemek
zorunda* olması, menfaat çatışmalarını idare etmekten kaynaklanıyor.
Siyasetçinin ne istediğini biliyoruz, bu amacı uğruna yapabileceklerinin
de farkındayız.

İnkar, *bunları yapan kötü insan olamaz* diye başlıyor. Belki, gayet
kuvvetli **belki**, *insanlara bunu düşündürmek de kötülüklerinin
büyüğüdür* diye cevaplıyorum. İnsanları nasıl etkileyeceğini çok iyi
bilen ve onlara *bu zavallı kıtmîr için bir şey istiyorsam namerdim*
numarası yapacak kadar mahir adamın, daha fazla güç, daha fazla itibar,
daha fazla istihbarat arzusudur belki. Hayallerine kapılmış, kendi
yarattığı suretlerden aldığı ilhamı, *ilahî* sanan adamın hayallere
fazla kapılmasıdır belki. Anlaşılması, anlaması kolay değil ancak
yaşlılığın insanın yıllarca gizlediği arzuları dışına çıkarabildiğini,
sosyal güç ve itibarın, maldan, mülkten ve tüm dünyevi zevklerden daha
tatlı olduğunu bilen için o kadar da zor değil.
