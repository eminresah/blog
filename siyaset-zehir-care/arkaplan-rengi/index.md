==============
Arkaplan Rengi
==============

:date: 2014-11-23 02:18:14 +0200

.. :Author: Emin Reşah
.. :Date:   12637

İşini yapanın ortalıkta görünmeyeceğine, farkedilmeyeceğine dair bir
inanç var bende. İşini yapan organ mesela, göz, kulak, orada olduğunu
anlamaz insan. Gözünü görmeye başlamışsa kataraktı vardır, kulağını
duymaya başlamışsa, çınlıyordur ve bu da belki otoskleroz semptomudur.

Bunun gibi, devlet organları olsun, sosyal organlar olsun, insanın
karakterindeki *iyileştirici* bir takım hasletler olsun, eğer
vazifelerini yapıyorsa, orada olduğunu bilemezsiniz. Ahlaklı adamın
ahlakı üzerinden taşmaz, iki lafından biri ahlak olmaz mesela.
Özgürlükçü insan bunu her lokmasına katık etmeye çalışmaz. Özgürse
özgürdür zaten, bunu göstermesi gerekmez. Zeki insan, okumuş insan eğer
bunlardan bir fayda görüyorsa, zeka bu insana katkı yapmış, okuması onu
derinleştirmişse, pek de zekiymiş gibi durmaya çalışmaz.

Din de böyle. *Çalışan* dinin ortada görünmemesi lazım. Görünüyorsa,
biri *dindar* olduğunu hissetmek zorunda kalıyorsanız, muhtemelen din
onun için başka bir şeydir.

Burada önemli bir itiraz var. Aslında bu itiraz, günümüzdeki kavgaların
da temelindeki itiraz. Evet, bizim dinimiz de bu ölçüye giriyor, yani
din, eğer vazifesini yapıp, insanları Allah'a yaklaştırıyorsa, onun
salkım saçak ortada bulunmaması gerek. Bununla beraber *din* aynı
zamanda hayat tarzı olduğu için, hangi arkaplanda göründüğüne de dikkat
etmek gerek. Hangi çevre onu görünür kılıyor?

Herkesin namaz kıldığı yerde, mesela, namaz kılmak göze batan bir
özellik değildir. Ancak kimsenin namaz kılmadığı bir muhitte, bu önemli
bir fark haline gelir. Beyaz nokta, krem rengi arkaplanda pek belli
olmaz ama nefti arkaplanda görünür. Dinin görünmemesini isteyenler, o
beyaz noktayı da kendi renklerine çevirmeye çalışıyor.

İstemekte haksızlar mı? Hayır değiller. Çünkü kavga, her zaman bir
arkaplan kavgası. *Arkaplana hangi renk hakim olacak?* Batı medeniyeti
içinde müslümanca yaşayabilirsiniz, ancak arkaplan her zaman onların
belirlediği renk olur ve İslam'ın asıl zor kısmı, arkaplandaki renkten
de bizi sorumlu tutması.

O sebeple görünen din, evet, pek de vazifesini yapmayan dindir ama tersi
anlamda. Rengini arkaplana verebilecek, toplumun boyasını
değiştirebilecek kadar kuvvetli olması gerekir. Ahlakın da böyle olması
gerekir, iyiliğin de böyle olması gerekir.

Eğer bu renkleri değiştirecek güç dinde yoksa, ahlakta yoksa, o zaman,
güçlü bir din, güçlü bir ahlak arayışında olmak lazım. *İnsanlar nasıl
daha iyi olur?*

Arkaplan nasıl değişir? Bunun yolu, arkaplanın rengine uymak mıdır,
takiyyecilik yapmak mıdır, yoksa kendi rengini kuvvetlendirmeye çalışmak
mıdır, yoksa bu ikisi de yetersiz mi kalır? Arkaplan nasıl olur da renk
değiştirir? Onu belirleyen amiller nedir? Onu belirleyen aktörleri
belirlemek nasıl mümkün olur?

Bizim rengimizi belirleyen ne mesela? Atatürk devrimleri mi? Onun sebebi
ne? Dünya harbinde mağlup olmak. Onun sebebi ne? Eski devletin
fonksiyonlarını icra edemeyişi, eski usullerin artık işe yaramaması,
tutulan yolun sonuna gelinmesi... Bir devlet modeli vardı ve çöktü.
Sonra başka bir devlet modeli kurdular, milliyetçilik ve ceberrutluk
temeline dayanan, o da anlaşıldığı kadarıyla uzatmaları oynuyor.
Arkaplanı belirleme gücüne sahip vasıfta kimse yok, zaten memleket de
yarı-müstemleke olduğu için, eskinin aslında aç ama bahanede İslamcı
adamları da doydukça sömürülmeye rıza gösterdikleri için, artık
arkaplanın renginin hiçbir şekilde elimizde olmadığını düşünebiliriz.
Umutsuzluk.

Ancak bir yandan da, hayır, bizim arkaplanımızı belirleyeceklerin de
kendi dertleri var ve onların da nereye gitmek istedikleri belli değil.
Tabii ki bizim bağımsız hareket etmemize izin vermezler, ancak
arkaplanın değişme ihtimali de var. Her zaman var.

O sebeple belki başka bir renk bulmak lazım. Arkaplanı da boyayacak bir
renk, bir düşünce, bir ideal bulmak. Arkaplan çünkü insanların
kafasında, onların hangi dünyada yaşadıklarını arkaplan belirliyor ama
arkaplanı da onların düşünceleri belirliyor. Belki, ufak bir ihtimal de
olsa, arkaplanı değiştirmek isteyecekler. Bu nasıl olur, hangi araçlarla
olur?

Arkaplan rengini sadece silahla, al takke ver külah siyasetle, yığınları
meydana sürüp *devrim* yapmakla mı değiştirebilirsiniz?
