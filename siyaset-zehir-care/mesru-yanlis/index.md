============
Meşru Yanlış
============

:date: 2014-11-23 02:18:14 +0200

.. :Author: Emin Reşah
.. :Date:   <>

İnsanlar bir arada yaşadıklarında menfaat çatışması kaçınılmaz. İktidar
gücünün, bu menfaat çatışmalarını düzenlemek ve insanları bu
çatışmaların getirdiği kayıplardan uzak tutmak gibi bir görevi var.
Hatta tek görevi bu bile diyebiliriz.

Menfaat çatışmaları pek çok yönüyle haksız menfaatten daha büyük zarara
sebep olabilir, ancak bu konuyu başka bir zamana saklayalım.

Meşru yanlış, işte bu menfaat çatışmalarının engellenmesi için iktidar
gücünün kullandığı ve normal şartlar altında ahlaken tasvip edilemez
faaliyetler. İktidarın silah gücü olması ve bunu belli durumlarda
kullanması, mesela böyle bir meşru yanlıştır. İnsanların ölümüyle
sonuçlanacak herhangi bir çatışma, iktidar tarafından da
gerçekleştirilse yanlıştır ancak iktidar bu yanlışı yapabilme gücünü
elinde tutar, çünkü böyle bir gücünün olmayışı, daha büyük yanlışlara
*yol açabilir.*

Bu örnekler çoğaltılabilir, iktidarın vatandaşlarını takip edebilmesi,
onları yargılaması ve ceza verebilmesi, vergi alması bu tür meşru
yanlışlardandır. Herhangi bir vatandaşın yapması durumunda suç veya
ahlaksızlık sayacağımız pek çok faaliyeti, iktidara meşru görmemizin
temelinde bu anlayış yatar.

İktidar gücündeki tekamül, meşru yanlışların azalmasını gözetir. Umran
bu meşru yanlışların iktidarca da yapılmaması yoluyla yürür. Bununla
beraber buradaki tekamül, vatandaşın tekamülüyle ortak yürümelidir; eğer
şiddet ve terör, halk için bir *çözüm yolu* gibi görünüyorsa, iktidarın
düzenleyici şiddetten vazgeçmesini beklemek toplumun çözülmesini
savunmak demektir. Meşru bir yanlış olan düzenleyici şiddeti eleştirip,
halkın şiddet *hakkı* olduğunu savunmak, bir iktidar eleştirisinden çok,
iktidarı çözmeye yönelmiş bir ajitasyondur.

Bu sebeple iktidarın yapabileceği yanlışlardan, neyin meşru, neyin
gayrımeşru olduğunu düşünürken, karar verici bir kriter aramak
durumundayız. Bu kriter tabii ki iktidarın yönetmeye heveslendiği halkın
değerleri ve *yönetilebilirliği* ile alakalıdır.

İnsanları yönetmenin temelinde, onlara kazandırma/kaybettirme gücü
yatar. Bir iktidar kazandırma/kaybettirme gücü ölçüsünde iktidardır.
İnsanların neyi kazanç/kayıp görecekleri ise ekonomik, sosyal ve manevi
durumlarına göre değişir. İktidar insanların kazanç görmedikleri bir
şeyleri onlara *kazandırmaya* uğraşarak veya kayıp görmedikleri
konularda *kayıplar* yaşatarak onları yönetmeye devam edemez.

Meşru yanlış, iktidarın bu kazanç/kayıp dengesini hangi noktada
aradığıyla ilgilidir. İnsanlara kazandırma yönünde değil, kaybettirme
yönünde politika geliştiren ve gücünü bundan alan bir iktidar, zalim bir
iktidardır ve insanlara bir faydası yoktur, yokluğu varlığından iyidir.

Bu sebeple meşru yanlışın ölçüsünü bu çizgide aramak gerek. Eğer iktidar
yaptığı ahlaki yanlışlarla insanlara kaybettirdiğinden fazlasını
kazandırıyorsa, bu yanlışların meşruiyetini kabul edebiliriz. İdeal
durumda, insanların adem-i iktidar durumundaki ekonomik, sosyal ve
manevi kazançlarına eşit bir kazanç oluşturabilmelidir. Normal şartlar
altında bu mümkün değildir, çünkü iktidar hem ekonomik, hem sosyal artı
değerin bir kısmını toplayarak yaşar. Bununla beraber bu ideal duruma
yaklaşabilen iktidarın, adil bir toplum oluşturduğundan bahsedebiliriz.

*Meşru yanlış, iktidarı kabul etmiş insanların ekonomik, sosyal ve
manevi kazanç/kayıp mukayeselerini pozitife doğru sürükleyebilecek
yanlışlardır* diyebiliriz. Bu elbette insanların değer sistemleriyle
alakalıdır ve toplumdan topluma değişkenlik gösterir.

Buraya kadar, iktidarın yeknesak bir toplumdaki yegane iktidar olduğunu
kabul ettik. Modern toplumlarda ekonomik, sosyal ve manevi kazanç/kayıp
anlayışları farklı pek çok toplumcuk yaşar ve çok sayıda ekonomik,
sosyal, idari, yerel ve genel iktidar mevcuttur. Bununla beraber birçok
durumda, iktidar türlerinin bağlı olduğu çivi hükümran devlettir ve
diğer iktidar türleri gücünü bu devletten alır.

Hükümran devletin dışındaki iktidar türlerinin meşru yanlış yapabilmesi
ancak devletin izin verdiği ölçüdedir ve aynı kritere bağlı kabul
edilebilir. Misalen bir belediyenin kamulaştırma yapması meşru bir
yanlıştır ve meşruiyet ölçüsü olarak, konuyla ilgili tarafların
kazanç/kayıp mukayesesini ele alabiliriz.

İkinci mesele olan iktidarın farklı ekonomik, sosyal ve manevi
kazanç/kayıp anlayışlarına sahip toplumcuklara hitap etmesi meselesi
ise, daha girift bir meseledir. Bu konuyu müstakilen tartışmayı tercih
ederim.
