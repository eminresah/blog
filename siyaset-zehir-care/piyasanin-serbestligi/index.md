=====================
Piyasanın Serbestliği
=====================

:date: 2014-11-23 02:18:14 +0200

.. :Author: Emin Reşah
.. :Date:   <>

Bir ay kadar önce Cambridge iktisat profesörlerinden Ha-Joon Chang'ın
*23 Things They Don't Tell You About Capitalism* (Kapitalizm Hakkında
Söylemedikleri 23 Şey) isimli kitabını okudum.

Bu 23 *şeyin* birincisi *Serbest piyasa diye bir şey yoktur* başlığını
taşıyor ve piyasanın işlemesine dair konulmuş kuralların tamamen serbest
bir piyasayı imkansız hale getirdiğinden söz ediyor. Bunu *piyasalar
serbestleşsin* anlamında söylemiyor, bilakis adı serbest olan
piyasaların da aslında serbest olmadığını ve tamamen serbest bir
piyasanın kimsenin lehine olmadığını anlatıyor.

Verdiği en önemli örnek, iş piyasasının nasıl siyasi ve askeri yoldan
kontrol edildiği. Hayat standardının yüksek olduğu İskandinav
ülkelerinin nasıl olup da insanlara yüksek maaşlar ödediklerini
anlatıyor. Bunun en temel sebebinin serbest işgücü dolaşımının olmayışı
olduğunu, eğer ülkeler arasında serbest dolaşım olsa, işgücünün
ucuzlayacağını ve yüksek maaşların mümkün olmayacağını söylüyor. İşgücü
piyasası tam anlamıyla serbest olduğunda yerli işçiler için hayli kötü
sonuçlar doğuracağını anlatıyor. Serbest piyasa ideologlarının
ekonominin temel taşlarından biri olan işgücü piyasasındaki bu siyasi
bağımlılığı görmezden geldiğinden bahsediyor.

İkinci örnek çocuk işçilerle ilgili. 19. yüzyıl İngilteresi'nde, çocuk
işçilerin çalışma şartlarının düzenlenmesi esnasında bir *alan razı,
satan razı* tartışması yaşandığını, çocukların çalışmaya, patronların
çalıştırmaya ihtiyacı olduğundan dem vuran Lordlar Kamarası'nın bazı
üyelerinin böyle bir düzenlemeye karşı çıktığını söylüyor. *Bugün* diye
ekliyor *hiçbir serbest piyasa taraftarı, serbestiyet namına çocukların
çalıştırılmasını teklif etmez.*

Yazıyı buraya kadar yazdıktan sonra kendi duruşumu açıklasam mı diye
düşündüm. Kitabın geneli güzel, yer yer demogog havası alsam da, işaret
ettiği noktalar doğru; bununla beraber sosyalist retoriğin genelinin
sıkıntısı olan *çözüm* konusunda tekliyor.

Serbest piyasaların serbest olmadığını ekmek üretip satmak için gereken
belgeleri araştırarak da çıkarabiliriz. (Bu örnekler de kitapta mevcut.)
Bununla beraber, serbest piyasanın amacı olan rekabeti körelten
bürokratik etkinin de bürokrasinin ademi kadar zararlı olabileceğini
düşünüyorıö. Kapitalizm'in zararlarını *gösterebilmek* mümkün, çünkü bir
şey vücuda getirdiğinde, başka bir şeylere zarar verip, *bakınız,
Kapitalizm'in böyle zararları var* diyebiliyoruz, ancak bürokrasinin de
yaratılabilecek faydayı engellemesinden kaynaklı bir zararı var. Bunu o
kadar kolay gösteremiyoruz çünkü engellemenin zararı, ancak
gerçekleşmemiş ihtimallerden bahsedilerek bulunabilir. *Ekmek üretmek
daha serbest olsun* deseniz ve birileri ekmekten zehirlense *Kapitalizm
insanlara zehirli ekmek yediriyor* demek kolaydır ancak serbestliğin
getirdiği *ekmeğin daha ulaşılabilir olması* sadece bir ihtimalden
ibarettir ve bu kadar kolay şekilde işaret edilemez.

Kitabı okumadan evvel de serbest piyasayı ciddiye alan biri değildim.
*Gizli el* gibi *tanrıcık* mertebesindeki tuhaf kavramlara yaslanması
bilhassa garip gelir, piyasanın da neticede büyük küçük aktörlerin
karşılıklı ilişkilerinden doğduğunu ve ortada sanki bir sihir varmış
gibi yapmanın, konuyu bulanıklaştırdığını düşünürdüm. Piyasanın kontrol
edilmesi gerektiğine, monopol, oligopol ve sair finansal kurnazlıklara
karşı korunması gerektiğine inanırım. Bununla beraber teftiş merciinin
köhneleşebilir bir bürokrasi olmasının, amaca hizmet etmediğini de
düşünürüm. *Piyasa kontrol edilsin* deyince buradan *her şeyi devlet
kontrol etsin* sonucu çıkmamalı. Kitabı aktarmaya devam ederken bir
yandan da bu nasıl olacak, bunu biraz düşünelim.
