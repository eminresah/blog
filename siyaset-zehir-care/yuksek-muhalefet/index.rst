================
Yüksek Muhalefet
================

:date: 2014-11-23 02:18:14 +0200

.. :Author: Emin Reşah
.. :Date:   12737

Ülkemizin muhalefet partilerinin deha çapındaki siyasi ferasetlerini
görmek için önümüzdeki seçimde girdikleri arayışa bakmak kafi. Ne
diyorlar? *Çatı aday*.

Memleketin ilk defa cumhurbaşkanı seçmesiyle beraber başka bir ilk daha
var. İki turlu seçim. Bizim siyaset esnafı henüz bunun ne demek olduğunu
sanırım anlayamadı ve seçim ilk turda bitsin diye uğraşıyor.

İki turlu seçim şu demek: Erdoğan'ı ilk turda yenmeniz gerekmez ancak
ilk turda seçilmemesi için elinizden geleni yapmanız gerekir. Bunun için
de çatı adayın tam aksine, bir çok aday çıkarmak gerekir ki normalde
Erdoğan'a oy vereceklerin bir kısmının da aklı çelinsin.

Memlekette Erdoğan'ın alacağı oyu tek başına alabilecek kimse yok.
Olsaydı hepimiz biliyor olurduk. Böyle bir adamı arıyorlar iki aydır ve
bula bula kimi bulacaklarını hepimiz merak ediyoruz.

Muhalefetin, daha doğrusu bu parti liderlerinin neden iflah olmadığını
da buradan kolayca anlayabilirsiniz. Sordukları soru *Erdoğan'dan daha
çok oy alacak biri* olduğu için, cevabını bulamıyorlar. Anahtarlarını
yanlış yerde arıyorlar. Çünkü kafa ancak bu kadarına basıyor.

Şimdi, kendimi tekrar etmek pahasına söyleyeyim: İlk turda, muhalefetin
her türden, İslamcısından, Liberalinden, şarkıcısından, futbolcusundan,
kısacası popüler olma ihtimali olan her türden bir çok aday çıkarıp,
Erdoğan'ın seçilmesine engel olması gerekir. Bunların hiçbiri *çatı*
değildir. Hiçbiri tek başına seçim kazanamaz ancak mesele de seçim
kazanmaları zaten değildir.

Bu adayların tek amacı Erdoğan'ın oyunu tırtıklamak ve ilk turda
kazanmasına mani olmaktır. Diyelim bir tarafta Sezai Karakoç var, bir
tarafta Nuri Bilge Ceylan, bir tarafta Sarıgül, bir tarafta Hakan Şükür,
başka bir tarafta İlker Başbuğ, daha da başka tarafta Feyzioğlu, en
başka bir tarafta Haşim Kılıç vs. Böyle böyle on aday bulabilirsiniz,
herkesin Erdoğan'dan fazla sevdiği biri vardır.

Bu adaylardan biri ikinci tura kalınca, zaten ister istemez *çatı aday*
olacak. O zaman da bütün muhalefet *Erdoğan olmasın da kim olursa olsun*
horonunu oynar. Zaten doğal yollardan çıkacak bir çatı aday uğruna
aylardır uğraşıyor siyasi dahiler.

Şimdiki gidişle ne yapacaklar? *Çatı aday* diye, kokmaz bulaşmaz birini
çıkaracaklar, millet de ona bakıp, *Erdoğan yine de iyi* diye gidip ona
oy verecek. Sonunda çatı ilk turda uçacak ve bizim muhalefet de, yüksek
seciyesini isbat etmiş olacak.
