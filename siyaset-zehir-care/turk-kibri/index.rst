==========
Türk Kibri
==========

:date: 2014-11-23 03:41:51 +0200

.. :Date:   <11947 - Fri 15:13>

`Yusuf Kaplan'ın bir
yazısını <http://arsivlemesemolmazdi.blogspot.com/2012/02/yusuf-kaplan-kuresel-sistem-cokerken.html>`__
okudum. *Küresel sistem çökerken* falan filan.

Türklerin ekseriyetinde böyle bir *buralar bizim* havası mevcut. Velakin
bunun altını dolduracak kadar kuvvetli değiliz. Son on yılda *bitinin
kanlanması* bir şey, Ortadoğu'da Osmanlıcılık oynayacak kadar kuvvetli
olmak başka bir şey.

Tarih felsefesi yapalım diyor Yusuf Kaplan. Tarihte benim bildiğim kimse
Osmanlı'ya, *ağabey, siz ne kadar soylu ve büyük devletsiniz* diye
getirip Ortadoğu'yu teslim etmedi. Bahsedilen her yer silahla elde
edilmiş ve Osmanlının silahlı gücü ortadan kalkınca el değiştirmiş
bölgeler.

Tarihimizi avcı hikayesi gibi anlatmayı seviyoruz ama en azından şunu da
kabul etmek lazım: Ortadoğu'nun bugün Afrika'dan sonra dünyanın en geri,
en az kitap okuyan, en az üretim yapan bölgelerden olmasının mesuliyeti
de Osmanlı'nın omzundadır. Buralara münhasır bir garezi olduğundan değil
tabi, yine de kurduğu sistemin hastalanması ve tedavi edilemeyişi
sonucu, hem buralar, hem oralar bugün yaşadığımız dertlerle meşgul.

Osmanlı yeniden kurulabilir mi? Kurulamaz. Bizim insan potansiyelimizle
kurulamaz. Batı'nın krizi gelip geçer ancak insan sermayesi yerinde
kaldığı sürece, bir şekilde kendine gelir. Ekonomik farkın asıl sebebi
insan sermayesi olduğundan ve bunun geliştirmek, mesela *duble yol*
yapmak kadar kolay olmadığından bizim yapabileceğimiz de sınırlıdır.
Türkiye gelişiyor olabilir, ancak Osmanlı'nın diğer milletlere nazaran
geliştiği kadar hızlı değil, zaman o zaman değil, insanlar o zamanki
insanlar değil.

Bir de Osmanlı rüyalarıyla ıslananların, 1945'ten sonra bu işlerin artık
o kadar da kolay olmadığına dikkat etmesi gerekir. Bakarsın Amerika
çöker, Avrupa sallanır, doğru, ama mesela Çin petrol ihtiyacını yerinden
görmeye kalkarsa, Doğu Akdeniz'e kadar önünde durabilecek bir güç
yoktur. Malum kötü, bilinmeyen kötüden iyidir. Haracımız bellidir en
azından. Kartlar yeniden karılırsa, kimin eline ne kadar düşeceği belli
olmaz ve kartların karılması demek İkinci Dünya Savaşının daha büyük
ölçekte yeniden yaşanması demektir.

Ol sebepten efelenmek, tarih yazmak, Osmanlıyı yeniden kurmak falan,
güzel görünen ama dikkatle yaklaşılması ve ipteki cambazla beraber
yerdeki yankesicileri de hatırlatması gereken hayaller.
