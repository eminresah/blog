=================
Yeni Osmanlıcılık
=================

:date: 2014-11-23 02:18:14 +0200

.. :Author: Emin Reşah
.. :Date:   12639

Şimdilerde *yenisi* moda. Herkesin tarihi varken *bizim de bir mazimiz
var* deme ihtiyacı duyuyoruz, tarihsizliğin getirdiği dengesizliği atmak
için elini attığında bulacağı tek trabzan o.

Osmanlı.

Cumhuriyet, Osmanlı ile bir kültür savaşı verdi. Hedeflediği kültür
devriminin Osmanlı'yı unutturmak, onu *gömmek* adına yapıldığı bariz.
Bugün Osmanlı'nın yeniden ortaya çıkması, insanlar için anlamlı hale
gelmesi, özenilmesi Cumhuriyet için bir başarısızlık. Bununla beraber
hayatın tabii seyri ölülerin dirilmesini gerektirdiği için şaşılacak bir
durum yok.

Cumhuriyetin temeli gerçekten kültür olsaydı, ikibibeşyüz sene önce
Makedon kralı İskender'in yaptığı cinsten gibi bir *kültür devrimi*
yapabilseydi, Mısır'dan Afganistan'a Helenize ettiği gibi bir kültür
bırakabilseydi bugün dönüp Osmanlı'da kendimizi aramaya çalışmazdık.
*Türkleşme* operasyonu başarısız oldu, insanlar *Türkten çok Müslüman*
kaldı ve son maceramız Osmanlı'yı hala hatırlıyoruz.

Bununla beraber Osmanlı'yı ciddi manada düşünerek, menakıb ve esatirin
ötesinde anlamaya çalışıp, bugüne tatbik etmeye çalışarak tanıyan kimse
yok. İnsanlara bugün kullanabilecekleri *hikayeler* lazım, onun için de
*Osmanlıymış gibi yapmak* dışında, bir takım levhalar, bir takım armalar
ve klasik sanatlara duyulan ilgi dışında bir Osmanlılık yok. Zira
Osmanlı'yı besleyen doğal damarlar mevcut değil, taşıma suyla da en
fazla bu kadar.

Milletçe kendimizi tanımakta zorlanıyoruz. Keyfiyetimiz (nasıllığımız,
*quality*'miz) konusunda hikaye çok, fazlasıyla duygusal yük birikmiş,
sırtımızda 1500 senelik İslam, 900 senelik Anadolu tarihini taşıyoruz.
Bir yandan bizi buraya getiren saiklere ihanet etmekten, bir yandan o
saikleri takip edeceğiz diye çaptan düşmekten korkuyoruz. İki korku
arasında yaşayıp giden bir millet.

Bizi buraya getiren saiklerin başında İslam var. Türklük değil. O
sonradan icad olmuş ve geriye doğru atfedilmiş bir sebep. Oğuzları
Anadolu'ya kovalayanlar *daha Türk* sayılabilirdi ve Anadolu'da Bizans'a
paralı askerlik yapan Peçenekler 1071'den önce de mevcuttu, hatta bize
Malazgirt savaşında bunların saf değiştirdiğini anlattılar. Güya
Selçukluya karşı, Türklük sebebiyle savaşmak istememişler. Muhtemelen
*Komnenos ne verdiyse, on fazlasını veriyorum* gibi daha *basit* bir
sebebi vardı ama olsun, okul kitaplarındaki hikaye daha romantikti.

Tarihçilerin bile düştüğü, geçmişi bugünün şartlarına göre okumak
yanlışına benim gibiler hepten düşüyor. Osmanlıyı okurken de benzer
hatalar yapılıyor. Bugünkü gibi bir toplumun o zamanlar, o işleri
yaptığı ve dilerse yine yapabileceği düşünülüyor.

Osmanlı'nın yükselişi ve çöküşü, hemen hemen bu topraklardaki ticareti
kontrol etmesiyle mütenasip ilerlemiş. Osmanlı'nın altın çağında, şöyle
bir haritaya bakıyorsunuz ve Amerika yok mesela. Doğu ile Batı
arasındaki ticaret yollarının tam ortasında duran bir devlet. Sınıfları
etnik değil, dini. Toplumun yapısı bugünkünden hayli farklı. Zaman
makinesi icad edip, o zamana taşınsak, bugünkü mutassıbımız bile üç
günde günümüze kaçmak ister.

Ha, buradan bakınca, *padişah olsam ne güzel olurdu* diyor insan, evet,
ama bugün *Cumhurbaşkanı olsam da güzel olur* mesela. Hatta ikisinden
birini tercih etmek gerekse, herhalde kimse padişahlığı tercih etmez.
Tarihi sadece *büyük adamların hikayesi* gibi okumak dedikodu cinsinden.
*Magazin* mertebesinde bir tarih bu. O insanlar kendi başlarına *büyük*
olmadılar, evet, Sultan Mehmed 21 yaşında İstanbul'u fethetti ama
surların içindeki 5000 askerin karşısına, 50000'lik bir ordu ve toplarla
çıkacak devletin başındaydı. O devleti besleyen siyasi ve ekonomik
damarlar neydi? O zamanlar kimsede olmayan daimi ordunun masrafları
nasıl karşılanıyordu? Onları diğerlerinden üstün yapan neydi?

Yirmi sene önceki dünyaya bağlı kalanların bile stratejik olarak yerinde
saydığı bir dünyada, beşyüz sene öncesinin yüküyle *devletlik etmek*
bizi yoruyor. Dini kitaplarda da çok hissedilen bir durum var:
Menkıbeler hep eskiyi anlattığı için, önemli olayların geçmişte
gerçekleştiğine ve iyi insanların çoktan gittiğine dair bir intiba
veriyor. Bu intiba bir yabancılaşmayı getiriyor, Osmanlıya karşı
*egzotik* bir ilgi uyandıran bir yabancılaşmaya.

Bu egzotik ilgi geçmişi bir filmin karakterleri arasında taraf tutar
gibi izlemeye sebep. Osmanlı'nın *iyi*, diğerlerinin *kötü* olduğu bir
filmi seyrediyoruz. Bir de kendimizi Osmanlı'nın *varisi* gibi görmeye
alışınca, tüm bu tarihin yükü, düşüncemizi yönlendiren direksiyonların
üstüne ağırlık yapıyor.

Osmanlı'yla bizim aramızdaki yakınlık, bugünkü (diyelim) Fransa'yla
yakınlıktan fazla değil. Osmanlı'nın bize yakınlığı da, onun zamanındaki
Rus devletinden fazla değil. Biyolojik olarak aramızda bir bağ mevcut
ama ne mefkure, ne dünya, ne kültür ataları hakkıyla anlamaya imkan
veriyor. Biz farklı bir dünyada, farklı gayelerle yaşayan insanlarız.
Osmanlı'nın bize verebileceği de bilgisayar başındaki veledin büyük
dedesinden öğrenebileceği kadar.

Bunları hoşuma giderek, zevkle yazmıyorum. Tarihe gömülüp yaşamak, benim
için pek çoğundan daha zevkli. Buna rağmen geçmişin geçmişte kaldığını
ve tarihe *onlar* ve *biz* diye bakmanın kimseye bir faydası olmadığını
da kendime öğretiyorum. Diğer devlet ve kültürlerden, diyelim İngiliz
İmparatorluğundan, Amerikan Cumhuriyeti'nin kuruluşundan, Hindistan'ın
veya Endülüs'ün tecrübelerinden veya Japonya'nın modernizasyonundan da
öğreneceklerimiz var. Osmanlı'yı *tarihin en önemli aktörü* görünce,
çözümleri de hep onun tecrübelerinde arıyoruz ve doğrusu kadar, hatta
daha fazla yanlışı olduğunu unutuyoruz. Ölüler tüm cevapları bilseydi,
ölmezlerdi.
