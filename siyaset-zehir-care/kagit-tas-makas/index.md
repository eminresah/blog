===============
Kağıt Taş Makas
===============

:date: 2014-11-23 02:18:14 +0200

.. :Date:   12652

Hızlı yazınca *şöyle* bir arıza çıktı bende: Aldığım notlardan hangisini
yazıya dönüştürdüğümü hatırlamıyorum. En büyük fobilerimden biri,
kendimi tekrar etmek olduğu için de bu önemli bir problem. Değil
aslında, ama önemli gibi.

Yönetim biçimleriyle alakalı bir şeyler yazdığımı hatırlıyorum. Belki
orada da bahsetmişimdir ama tekrar ise artık kusuruma bakmayın.

*İyi yönetim biçimi kağıt, taş, makas oyunu gibi olmalı* demişim notta,
*kilitlendiğinde ise kilitlenen konuda referanduma gidilmeli.*

Demokrasinin *yönetici getirme* fonksiyonunu değil, *yönetici götürme*
fonksiyonunu severim. İnsanların yönetici seçme ehliyeti olduğundan emin
değilim, ancak bir yöneticinin iyi mi, kötü mü olduğuna karar verecek
kabiliyetteler. Bir insan topluluğu, halinden memnun değilse ve bundan
dolayı yöneticilerini suçluyorsa, muhtemelen haklıdır. Eldekinden daha
iyi yönetici bulunup bulunmadığı onu *o an için* pek ilgilendirmez.

Demokrasinin *güzelliği*, isyana yol açmadan, siyasi gücün el
değiştirebilmesini sağlamak. Önceki zamanlarda, siyasi güç sahipleri
birbirine bu gücü pek devretmeye yanaşmadığı için iç savaş olsun, isyan
olsun, hayli çoktu. Demokrasinin belki de en anlamlı tarafı, meseleyi
silah yoluna sokmadan çözebilmek.

Ancak onun da, şu sıralar yaşadığımız gibi erkler arasında çatışmayı
nasıl çözeceği pek belli değil. Erklerin birbirinden nasıl ayrıldığı da
belli değil, ancak bilhassa yargının, yürütme ve yasamaya nisbetle
nerede durduğu da belli değil. Yargı eğer yürütme ve yasama üzerinde bir
güç sahibiyse, yargının başındakilerin diktatörleşmesi ihtimali var.
Yok, eğer, yürütme ve yasama, yargının ne olacağını tayin edebiliyorsa,
o zaman yargının erişemeyeceği bir zümre tesis edilmiş oluyor. Bu ikisi
de çok güzel sonuçlar doğurmaz. Bu iki kötüden hangisinin ehven olduğuna
da genel olarak karar vermek zor.

Burada slogan-vari bir *yargı diğerleriyle eşittir* sözü etmek mümkün
ama *nö.*

Bu sorunu çözmek için, bu erklerin birbirine karşı kontrol-denge
mekanizmalarını iyi ayarlamak lazım. Yargı yürütmeyi denetleyecekse,
yargıyı da yasamanın denetlemesi, yasamayı da yürütmenin denetlemesi
gerek. Yok yargı yasamayı denetleyecekse, yürütme de yargıyı ve yasama
yürütmeyi denetlemeli. Memleketimizde Anayasa Mahkemesi vasıtasıyla
yasamayı, Yüce Divan ve sair mahkemeler vasıtasıyla yürütmeyi denetleyen
bir yargı var ve onun denetimi dolaylı olarak, Cumhurbaşkanının elinde.
Sistem karışık ve kimin kime karşı sorumlu olduğu net olarak belli
değil. Yasamayla yürütmenin zaten birbirine geçmiş olması iyice karman
çorman bir idare sistemine sebep oluyor.

Bunun yerine, üç erkin üçünü de bir şekilde halk oyuna tabi tutmak
gerek. Yürütmenin başı, başkanlık sistemindeki gibi doğrudan halk oyuyla
seçilmeli. Yasama organı da, yürütmeden bağımsız olarak ayrı bir seçimle
gelmeli. Bu iki seçimin arasında en az bir yıl olmalı. Ayrıca, yargının
üst seviyeleri de seçimle gelmeli veyahut gitmeli. Eğer yargı, bir
piramit organizasyon şeklindeyse, işini iyi yapıp yapmadığının
kontrolünü de seçimler yapmalı. Neticede mahkeme kararlarına *Türk
Milleti Adına* yazmak için, milletle yargı mensupları arasında bir bağ
kurmak gerek.

Yürütmenin başındakilerin suç işlemesi veyahut vazifelerini hakkıyla
yerine getirmemesi durumunda, yasama organı onları yargılamalı.
Yasamanın saçma sapan kanun yapması durumunda, yargı müdahale etmeli ve
yargı üyelerinin kanun içinde hareket ettiğinin sorumlusu yürütme
olmalı.

Devletin yön değiştirmeye veya büyük problemleri çözmeye çalıştığı
zamanlarda, bu mekanizmada krizler ve kilitlenmeler olabilir. Bu durumda
da, otomatik bir referandum devreye girmeli ve hangi erkin dediğinin
olacağı böyle belirlenmeli. Yürütmenin başı suç işledi ve diyelim yasama
onu görevden almaya kalktı, ancak yargı onun görevden almasına sebep
olan suçlamaların yerinde olmadığını söyleyerek iptal etti. Böyle bir
durumda mesela, halka danışmak icap eder.

Bunun *mükemmel* bir sistem olduğunu iddia edemem ancak kimin kimi ne
şekilde denetlediği belirsiz şu ankinden daha iyi olacağını tahmin
ederim.
