==================
Temerküz ve Tenşir
==================

:date: 2014-11-23 02:18:14 +0200

.. :Date:   12680

*Toplama* ve *dağıtma* demek. [1]_

Neyin temerküzü ve tenşiri? Gücün. İnsanın (canlılığından kaynaklı)
güçlülük eğilimi var, kurduğu organizasyonlar da aynı şekilde güç
meraklısı oluyor. Organizasyonlara insanlardan örülü bir *süper
organizma* diyebileceğimizden, *canlılık* onlara da sirayet etmiş. Güç
merakından nasiplenmişler.

İnsanların ortada oyunun kurallarını belirleyen başkaları olmadığında
sapıtması gibi, kuralları belirleyen daha güçlü organizasyonlar olmadığı
müddetçe, sınırsız güç eğilimi organizasyonlar için de işliyor. Bunları
aksiyom kabul ediyorum.

Tabiatta ölüm olmasaydı gücün ferdlerin elinde temerküz etmesine mani
olamazdık. İnsanların 100 değil de, mesela 10000 yıl yaşadığı bir
dünyada (nüfus sorunları bir kenara), sosyal statüde zaman içinde çok az
değişiklik olurdu. Tepedekiler hep tepede kalırdı fe aşağıdakiler de hep
aşağıda.

Temerküz tabiatın *doğumda* insanda topladığı kuvvet ise, tenşir de onun
teneşirdeki *dağılmış* hali. Doğumu ölümle dengelemeseydi, diyoruz ki,
yeryüzü çok fasit bir yer olurdu.

Adaletin de benzer bir denge ile sağlanabileceğini düşünüyorum. Bu denge
endüstri devriminden beri temerküz lehine çalışıyor, yani
organizasyonlar, gerek siyasi, gerek iktisadi, gerek enformatik manada
olsun, gücü temerküz etmeye ve oyunun kurallarını da temerküz lehine
değiştirmeye çalışıyorlar. Antitröst yasaları gibi gayretler, medya
kuruluşlarının sahipliğine dair düzenlemeler bu temerküzün karşısına
konmuş cihazlar. Ancak devlet cihazı da benzer bir temerküz/tenşir
meselesinden muzdarip. Ekonomide tröstlere izin vermeyecek bir devletin
kendisi o tröstlerden daha kuvvetli olmak zorunda ve bu da siyasi manada
haddinden fazla temerküzü getiriyor.

İhtilaller bu temerküzü yıkmak için başlıyor ve siyasi gücü dağıtmaya
çalışıyor. Başarıya ulaşanları nadir, çünkü temerküz/tenşir dengesini
kurmak zor. İhtilali yapmak için gerekli organizasyon faaliyeti bir
yana, *her şeyi yıkan* bir ihtilal bile sonunda insanlara ait
bulunacakları ve ihtiyaçlarını gören bir organizasyon sunmak zorunda. Bu
mecburiyet, neden ihtilallerin ihtilal kalamayacaklarını ve gücün
sonunda birileri elinde temerküz edeceğini de söylüyor.

Yeryüzündeki her canlı gibi organizasyonların da ömrü mevcut ve ne kadar
uzarsa uzasın, onların da yaşlanması ve ölmesi normal. Ancak nasıl ki
ölümün, *doğal yollardan* gerçekleşmesiyle, kaza sonucu gerçekleşmesi
farklı sonuçlara yol açıyor, organizasyonların ölümünün de *doğal
yollardan* olabilmesi gerek.

Bazı organizasyonlar türleri için, mesela şirketler için *iflas* bir
ölüm. Diğer tür bazı organizasyonların, mesela cemaatlerin veya
devletlerin ölümü ise o kadar belirli şartlarda gerçekleşmiyor. Bunların
faaliyetlerinin net sınırları olmadığı ve kendi kurallarını kendileri
yazdığı için ölümleri de daha zor ve tantanalı oluyor.

Bu tantananın, savaşların, ihtilallerin sebebi de, devletler için *doğal
ölüm* kurallarının olmayışı. Belli bir toprak parçası, başkasının eline
geçmediği sürece devlet orada varlığını sürdürüyor. Devlet için
*ölümsüzlüğün* sebebi ise, cenazesini kaldıracak daha üst bir
organizasyonun *namevcudiyeti.*

Devletin aslî amacı, bir *organizasyon ekosistemi* meydana getirmektir,
diyelim. Bundan kastımız insanların oluşturduğu tüm organizasyon
çeşitlerinin, bürokratik düzenler, şirketler, dernekler, futbol
kulüpleri, cemaatler ve sair türdeki tüm organizasyon çeşitlerinin
oluşturduğu ekosistemi yönetmek. Ancak kendisi de bir organizasyon olmak
zorunda olduğu için, devlet kendine yontmaya, gücü elinde toplamaya
meyillidir. Bu da organizasyon ekosisteminin en büyük tehdididir.

Üst organizasyonlar, her zaman alt organizasyonları kendi lehlerine
düzenlemeye çalışır. Tek hücreli canlı ile çok hücreli canlının bir
hücresi arasındaki önemli fark budur. İlki *bağımsız birey* ise,
ikincisi, *toplumun çizdiği kurallara uyan bireydir*. Adı *çok hücreli
canlı* veya *toplum* veya *kulüp* veya *cemaat* veya *devlet* olsun, üst
organizasyonların amacı, unsurlarını kendi amaçları uğruna
düzenlemektir. Çok hücreli canlı, hücrelerinin sadece belli fonksiyonlar
icra etmesini bekler, insan fizyolojisi organlarını belli şekilde
düzenler, toplum insanların belli konumlarda bulunmasını ve belli
fonksiyonlar icra etmesini bekler, devlet onu oluşturan
organizasyonların belli sınırlar içinde hareket etmesini ister ilh.

Üst organizasyonlar unsurlarının *ölümü* halinde yaşamayı da çoğunlukla
becerir. Çok hücreli canlı, ölen hücrelerini yeniler, insan organlarının
*bozulması* durumunda, onları tedavi etmeye veya değiştirmeye çalışır,
insan öldüğünde toplum onu gömer ve yaptığını yapmaya devam eder, devlet
düzenlediği organizasyonların bazısını lağveder ve yerlerine yenilerini
koyar.

Ancak devletin üstünde (veya *Birleşik Dünya Devletinin* üstünde) daha
büyük bir organizasyon olmadığı için, ölen devletin cenazesini
kaldıracak ve yerine yenisini koyacak organizasyon yoktur ve yine bu
sebeple unsurlarını kendi gücünü en yükseğe çıkaracak şekilde
düzenlemeye çalışır. Siyasi güç de *kapital* gibi, temerküzden yanadır.

*(Politik) Güçler ayrılığı* üç erkin birbirinden ayrılması esasını
va'zeder. Amaç, tabiri caizse, aynı ülkede üç farklı siyasi düzen kurup,
bunların birbirinin önünü kesmesini ve gücü haddinden fazla bir tarafa
kaydırmamaktır. Bununla beraber, bu üç erkin üzerinde, onları kontrol
eden bir organizasyon oluşması her devletin kaderidir. Bu organizasyon,
bir *Yönetenler Partisi* gibi, tüm erklerde adamı bulunan ve onları
kendi lehine kullanan, güçlenmeye çalışan bir *oligarşi* üretir. Bu
oligarşi devletin tüm erklerini kendi lehine kullanmaya başlar.

Bu oligarşi nasıl yok edilir?

Bu oligarşideki insanlar, o gücü birey olarak değil, bazı unsurların
temsilcisi olarak ellerinde bulundurur. Eskiden bu unsurlar, ordunun
etkili unsurlarıydı. Tarihteki bütün devletler zaman içinde ordu
oligarşilerine döndü. Bugün orduların makine bağımlılığı ve buna bağlı
ekonomik bağımlılığı çok arttığından, bu oligarşi bir büyük şirket
oligarşisine dönüştü. En büyük şirketlerin sahipliği, devleti oluşturan
ve siyasi gücü de ekonomiye bağlı erklerin üzerinde çok büyük bir etki
meydana getirmeye başladı. Hatta ekonomik faaliyet enformatik faaliyete
giderek daha çok dayandığından, bu oligarşinin bir enformatik oligarşi
olacağını, bilgiyi elinde tutan ve onu istediği ölçüde yayan unsurların
devleti de kontrol edeceğini söyleyebiliriz.

Buradan çıkarmamız gereken sonuç, *Yönetenler Partisinin* bazı güç
temerküzlerinin oluşturduğu bir kanser gibi davranmasıdır. Bedendeki
kanser, nasıl ki *ölmek istemeyen* hücrelerden oluşur ve onun enerjisini
soğurursa, oligarşiler de devletin (organizasyonun) genel selameti
aleyhine her yere yayılmaya, ekonomik ve enformatik faaliyeti soğurmaya
başlar. Devlet onları öldürmeyi beceremezse, onlar devleti öldürür.

Buradan çıkış için bu güç temerküzünü engellemek ve bu oligarşiyi
oluşturan unsurların *doğal ölümünü* tesis etmek gerekir. Bir şirket
veya başka bir organizasyon, devletin genel işleyişini bozacak ölçüde
büyümüşse, onu tenşir etmek, dağıtmak, güç merkezi olmaktan çıkarmak
gerekir.

Ancak bunu *iflas* veya lağvetme yoluyla yaparsanız, kazaen ölümlerin
yarattığı etkiye yol açar. Kanserli organın, sadece hasta kısmını değil,
hepsini söküp atmaya benzer.

Daha muntazam bir yolu ise şudur: Büyük şirketlerin sahipliğini,
kişilerin *vadesiyle* sınırlı tutarsanız şirket yaşadığı halde, onun
oligarşik temsilcisini elinden alabilirsiniz. Süreç'in beklenen etkisi,
büyük şirketlerin parçalanıp satılması ve küçük şirketlerin el
değiştirmesidir. Sahipleri öldüğünde, büyük şirketlerin mirasen
bırakılamayışı, şirketlerin oligarşideki (muhtemel) mensuplarının da
değişmesi anlamına gelir.

    Süreç'in olmadığı bir ülkede *Akmen*, *Belayir* ve *Ciroyer* isimli
    üç aile ve bunların büyük şirketleri vardır. Büyük şirketler bütün
    sektörlerde iş yapmakta ve ekonomik faaliyetin büyük kısmını
    yürütmektedir. Bu üç aile, aynı zamanda meclisteki tüm siyasi
    partileri desteklemekte ve hükümete kim gelirse gelsin, bu üç aileye
    *borçlu* olmaktadır. Bu üç ailenin temsilcileri ayda bir toplanmakta
    ve ülkenin genel gidişatını ve politikalarını *konuşmakta* ve
    hükümete gerekli telkinlerde bulunmaktadır.

    Süreç işlemeye başladıktan sonra bu üç ailenin ölen fertlerinin
    şirketlerdeki hisseleri satılmaya başlar. *Akmen* ailesinden biri
    öldüğünde, hisselerini ya diğer iki ailenin fertleri veya bu aileler
    dışında biri satın alır ve geliri devlete bırakılır. Aileler menfaat
    çatışmasına girdikleri ve ekonomik güçlerini zamanla kaybettikleri
    için oligarşi etkisini kaybeder.

Yukardaki meselde yeni bir oligarşi ancak ekonomi dışı güçler
vasıtasıyla oluşabilir. Ancak onun da önüne geçecek ordu, enformasyon ve
toplum politikaları vardır.

Gücün temerküz ettiği her noktanın karşısına, bir de tenşir eden bir
unsur, kural koymak gerekir. Aksi halde oligarşiler kaçınılmaz.
Oligarşilerin de kısa vadeli çeşitli faydaları bulunmakla beraber,
insanların geneli için hem uzun süren tasallut, hem de akabindeki
yıkımdan dolayı zulümdür.

Footnotes
=========

.. [1]
   *Madem toplama ve dağıtma demek, neden öpöztürkçe karşılıklarını
   kullanmıyorsun?* diyene, *toplama ve dağıtma* deyince bunların
   *faillerine* yapılan kuvvetli referanstan bahsedebilirim. Maksadım
   *toplama* ama *toplayan* değil, *dağıtma* ama kimin dağıttıyla
   ilgilenmiyorum. *Merkezileşme* ve *dağılma* diyebilirim ama birincisi
   zaten *temerküz* oluyor, ikincisinde de *neşir* (نشر) telmihleri yok.
   Kısacası keyfim Osmanlı Türkçesi kullanmak istedi, ben de öyle
   yaptım.
