==============
Kılıç'a Kalmak
==============

:date: 2014-11-23 02:18:14 +0200

.. :Date:   12705

Haşim Kılıç'ın adaylığı ciddi sanırım. Pek ihtimal vermiyordum. Tayyip
Erdoğan'ın alternatifinin Haşim Kılıç olduğu bir memleketin, *bütün
tersanelerine girilmiş* demektir. Mahkeme Başkanı seçilinceye kadar
etmedikleri laf kalmayan adamdan başka aday bulamayacaklarsa, *bu
ülkenin aydınlık insanlarına* sadece acıyabiliriz.

Diyelim ilk turda Erdoğan %40, Kılıç %30 oy aldı. İkinci turda da karşı
karşıya kaldılar. Kılıç bildiğim kadarıyla Erdoğan'dan *daha az dinci*
değil. Şartların getirdiği ikbal merdivenlerine uzanmak için bugün
muhalifmiş gibi yapıyor olabilir ama düşüncesinin özünde bir değişiklik
yok. Erdoğan'da kulp olarak buldukları *üslup sorunu* onda olmayabilir
ama *beyazlara* batan hangi politikada ondan farklı bir tavrı olur merak
ediyorum.

*Cumhuriyet elden gidiyor* diye çığıranlar gibi düşünmeye çalışıyorum,
24 Ağustos'ta ikinci tur seçimine gidiyorum ve *kırk katır mı, kırk
satır mı* der gibi, bir tarafta Erdoğan, bir tarafta Kılıç. Hangisinin
seçildiği önemli değil ama sadece bu durum bile empatik olmayan
taraflarımı gıdıklıyor.

Ha, tabii kendileri kaşındı. 2007'deki 367 atraksiyonlarının, Cumhuriyet
mitinglerinin bedeli bu. Seçilecek adamı seçtirmeyip, meclisi fesholmaya
götüren sivri zekalı Cumhuriyet muhafızlarının zoruyla böyle oldu. Gül,
367 şartı aranmadan Cumhurbaşkanı seçilseydi, Tayyip Erdoğan bugünkü
ortamda belki de (meclisin seçtiği) Cumhurbaşkanı olmayı istemeyecekti.
Hayırdan şer, şerden hayır böyle doğuyor demek ki.

Cumhurbaşkanı'nı bundan sonra halk seçecekse, bu iş tedricen başkanlık
sistemine gider. Halk bir defa Cumhurbaşkanı seçtikten sonra, dönüp,
*artık siz seçmeyeceksiniz* denmez. Hem başbakan, hem cumhurbaşkanı
seçmenin de manası yok. Yavaş yavaş *yarı başkanlık* mı olur, *tam
başkanlık* mı bilmem ama Cumhurbaşkanının yetkileri genişleye genişleye
Başkanlığa doğru gider.

Başkanlık sisteminde de, *beyazların* istediği türden, *safi laik* bir
adamın başkan olması hemen hemen imkansız. Demokrasilerin vazgeçilmez
şiarı *ehven-i şer* deyip iki adaydan *en az dinci* olanı seçmek zorunda
kalacaklar. Bugün Kılıç bu ehven-i şeri oynuyor.

Bildiğimiz anlamda Cumhuriyet'in sonu.
