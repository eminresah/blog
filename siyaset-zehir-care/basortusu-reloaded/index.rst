==================
Başörtüsü Reloaded
==================

:date: 2014-11-23 02:18:14 +0200

.. :Author: Emin Reşah
.. :Date:   <>

Başörtüsü ve AK Parti konusu bana bir türlü evlenemeyen sevgilileri
hatırlatıyor. Kız *ne zaman evleneceğiz?* diye soruyor, oğlan *şartlar
uygunlaştığında* diye cevap veriyor. On senedir böyle. Bu arada kız ve
oğlan *yakınlaşıyor*, oğlan kızı ailesiyle tanıştırıyor, sorun sanki
çözülecekmiş gibi oluyor, sonra oğlan halasının konudan duyduğu
kuşkuları bahane edip şartların biraz daha olgunlaşması gerektiğini
söylüyor. Bu arada kızımız hayli angaje, adı oğlanla bir anıldığı için
ayrılmayı gözü yemiyor. Oğlan da bir yandan şartların olgunlaşmasını
beklerken, bir yandan %47'ler, %51'ler, cumhurbaşkanlığı, ordunun
sessizleştirilmesi ve hatta PKK ile kan davasının bitirilmesi gibi bir
çok işin altına giriyor ama mesele kızımızın başörtüsüne kanuni garanti
vermeye gelince, *şartlar olgunlaşmadı.*

PKK ile oturup müzakere edecek kadar muktedir adamlar, bu meseleyi
çözemediklerine göre başörtüsü PKK sorunundan bile daha zormuş. Ya buna
inanacaksınız, ya da oğlanın aslında pek evlenmek niyetinde olmadığına.
Gönlünü bedava ilgiyle hoş edecek, herkese kendi müslümanlığını
gösterebileceği birini arıyormuş. Bir defa evlenirse, başörtüsü meselesi
hallolursa, daha başka sorumlulukların beklediğini bildiği için sallıyor
da sallıyor. Nasılsa bedava oy var, başörtüsü sorununu çözerse artık
insanlara bunu gösterip oy isteyemeyecek.

20 sene kadar önce memleketimizin siyasi turnusolu olarak yeni bir anlam
kazanan başörtüsü, bu vazifesini sanırım uzun zaman daha devam
ettirecek. Hiçbir düşünce, idrak, sorgulamaya gerek yok, kedi olsan
anlarsın mesturenin *dinci* olduğunu. Hayat görüşünü limbik sisteminden
besleyen eşhas için hayli faydalı, kendini yormaya gerek yok, *retinada
saç rengi yoksa düşmandır.* Tabii turnusol tersinden de işliyor, birinin
başörtüsü yüzünden böğürdüğünü görürsem, doğrudan aptallığına, frontal
loblarına kan gitmediğine hükmediyorum ve ne söylediğini pek
dinlemiyorum. Bu da yanlış belki, bu da benim önyargım.

Sene olmuş 1434, hala başörtüsünü *pozitif* veya *negatif* ölçü gören
çok, biliyorum. Velakin bu geçen 20 sene içinde, her türlüsündan mesture
ve gayrımestureyle rastlaşarak, aklımdaki önyargıların bir çoğunu
yıktığımı sanıyorum. *Başörtülü ateist olur mu?* deseniz, *belki düz
ateist değil de, İslam'ın genel akaidine aykırı inanç taşıyan olur*
derim, tersi de, yani örtülü giyinmediği halde vakit namazlarına hayli
dikkatli ve herhangi bir *dinci* kadar *yeşil* olan kadınlar da var. O
sebeple basitliği yanında, yüksek hata oranıyla anılması gereken bir
turnusol.

Önceden *İslam şöyle diyor, Kur'an böyle diyor* diye yazardım ama herkes
biliyor zaten İslam'ın ne dediğini. Bu konuda ihtilaf ettiğim kimselerle
bir tartışmaya da girmiyorum. Arada Yasemin'e bir şeyler söylüyorum, o
da bana *hı hı* diyor, o kadar.

Bu mesele başından beri kadınların meselesi değildi. Onu kadınların
üstüne erkekler yıktı. Birileri senin vergi verdiğin devletin okuluna,
kızını, kardeşini, yeğenini, kuzenini başörtüsünden dolayı almıyorsa,
vergi vermeyi bırakırsın. Çoğunluk vergi vermeyi bırakırsa, büyük
kapitalistler de bırakır, ne meydana çıkmaya gerek kalır, ne polisle
çatışmaya, ne köpürüp taşmaya. Devlet batarmış, batsın, o başörtülüyü
düşünmüyorsa, ben onu hiç düşünmem. Parasını alamayan polis, başörtülüyü
bıraksın, gitsin başbakanı joplasın.

Ama hayır, devletleri *ebed müddet* ya, *Roma Aeterna*'nın torunu
kendileri, kıyamadılar. En fazla meydana çıkıp bağrıştık. Ben bağırdım
mı hatırlamıyorum ama pek işe yaramadığı, hala hala hala olanlardan
belli. Uzun hikayenin kısası, bir siyasi oy tarlası ihdas edildi.
*Başörtüsüne özgürlük* sanki çok büyük bir meseleymiş gibi, üç seçimdir
temel bir faktör. Ordumuz da, Kemalistimiz de maşallah, ezkiya insanlar
olduklarından, bedava oy konusunda AK Partiyi desteklediler. Ordu
bağırdı, oy, Ulusalcı hırladı, oy, adam sonunda bedava oyla şımarıp,
kendini *100 yılda bir gelen lider* sanmaya başladı.

Gezi Parkı olaylarından sonra biri diyor ki *biz de zamanında böyle
yakıp yıksa mıydık?*. Evet, o zaman muhtemelen bu mesele şimdiye kadar
çözülmüş olurdu. Bu adamların bugün Anayasa'nın 1. maddesine *başörtüsü
serbesttir* yazma güçleri var mı? Var. O zaman hala ne bu yönetmeliğin
sapı, tüzüğün çöpü saçmalıkları?

Sevgilisini düğüne bir türlü razı edemeyen kızların azıcık şarlamasında
fayda var, yumuşak yüzünü yıpratma bacım.
