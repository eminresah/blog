===================
Aslandan Kaçan Adam
===================

:date: 2014-11-23 03:41:51 +0200

.. :Date:   <11947 - Fri 14:01>

Meşhur hikayedir, iki avcı aslanla karşı karşı kalınca, biri koşmaya
hazırlanmış da, diğer *aslandan hızlı koşamazsın ki* demiş ve
karşılığında *senden hızlı koşsam yeter* cevabını almış.

Günlük siyaseti incelerken hep gözönünde bulundurması gereken bir
hikaye. Eleştirenler AKP'nin aslandan hızlı koşmadığını söylüyor, doğru,
mükemmel değil, ancak oy verirken aslandan hızlı koşmasına göre değil,
diğerlerinden hızlı koşup koşmadığına göre veriyor insanlar.

Birine oy vermek illa her politikasını, sözünü, davranışını sahiplenmek
anlamına gelmez. Türkiye nüfusunun geneli, siyaseten giderek daha
*oynak* hale geliyor; birinin aslandan hızlı koşmasının mümkün
olmadığını biliyor, mükemmeli değil, en uygununu arıyor.

Bu kötü bir haber değil, sabah akşam *RTE kabusu* görenler için iyi bir
haber. Aslandan kaçmaları gerekmiyor, Erdoğan'dan hızlı koşsalar yeter.

--------------

Yazı aslında bitti, ancak bu ilkenin genel olarak bütün galipler ve
mağluplar için geçerli olduğunu da eklemek lazım. *Roma Senatosu ve
Halkı* mükemmel olduğu için değil, mesela Kartaca'dan daha iyi olduğu
için Punic savaşları kazandı; Microsoft, ilk PC işletim sistemi MS DOS'u
çıkardığında mükemmel olduğu için değil, diğerlerinden daha iyi olduğu
için çok sattı, Mustafa Kemal mükemmel olduğu için değil, diğerlerinden
daha iyi olduğu için Meclis'in başına geçti.

Bir defa en iyi olduğunuzda, mükemmel sanılmaya başlarsınız. Bugün
Roma'yı *modern hukuk sistemini kuran medeniyet*, Microsoft'u PC'lerin
*tek* işletim sistemi üreticisi, Kemal Atatürk'ü tarihin gördüğü en
büyük lider sanmak, bir zamanlar aslandan kaçmış olmalarına bağlı.
Hayatın işleyişi de onlara (AKP örneğinde de olduğu gibi) çok büyük bir
avantaj sağlıyor. Kartaca bir defa ortadan kalktığında Akdeniz'de Roma
hakimiyetini durduracak bir güç kalmıyor, MS DOS bütün bilgisayarlara
kurulduğunda başka bir sisteme geçmek mümkün olmuyor, Mustafa Kemal bir
defa savaşı kazandığında *ebedi şef* olmasının önüne geçecek kimse
kalmıyor.

Yine de zaman kimsenin hakimiyetini sonsuza kadar devam ettireceği bir
düzene izin vermiyor. Roma sefih idareciler elinde zayıflayıp, 850 sene
aradan sonra yağmalanıyor; Windows, Internet'in yaygınlaşmasıyla eski
önemini kaybediyor; Kemal Atatürk'ü çözdüğü kadar, ürettiği sorunlarla
da anıyoruz bugün.

Yoruluyor yani, fani olan her şey bir gün aslanın ağzına yem oluyor ve o
zaman da aslandan hızlı koşan değil, diğerlerini geride bırakan
kazanıyor.
