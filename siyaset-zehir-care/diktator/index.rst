========
Diktatör
========

:date: 2014-11-23 02:18:14 +0200

.. :Author: Emin Reşah

Geçen gün mahalledeki ezanla ilgili, *üçtebir sağır halimle rahatsız
oluyorum, hiçbir şeyden uyanmayan oğlum ezanla uyanıp ağlıyor* mealli
bir şikayet postası yazmak için müftülüğün sayfasını açtım. Eski bir
dostum orada beni bekliyordu.

Bu size garip gelmiyor olabilir, ancak benim gibi *Dekemalizasyon*
prensibiyle ruh sıhhatini korumaya çalışan birine sayfadaki Atatürk
fotoğrafı tuhaf bir his uyandırdı. Yani, düşünüyorum düşünüyorum,
müftülüğün web sayfasında havaya bakan Atatürk fotoğrafının ne işi var,
hala çözemiyorum.

Hakkındaki bildik propagandaya yirmi sene boyunca maruz kaldığım
doğrudur. Son zamanlarda kendisini en çok malum bayraklardaki kalpaklı
fotoğrafıyla görüyorum ve içimde hiçbir zaman uyanmayan sevgi hisleri
hala uyanmıyor. Bunu söylediğim için utanmam gerektiğini iddia edenler
olacaktır velakin ben Atatürk'ün bir insandan fazlası olduğuna
inanmıyorum. Askeri dehasının Zhukov, Patton veya Hindenburg'dan daha
büyük olduğuna inanmıyorum. Siyasi dehasının fırsatçılık ve kozmetik
devriminin ötesine geçtiğine veya vatan kurtaranların da seçim kaybedip
görevi bırakabileceğini gösteren De Gaulle kadar olduğuna inanmıyorum.
Atatürk'ün *bu milletin başına gelen en iyi şey* olduğuna inanmıyorum.
Bilakis düşkünlüğünü fırsat bilip, onu *millet* haline getirmiş
damarları kesen ve bugün yaşadığımız hemen her krizde payı bulunan biri
olarak görüyorum. Bu ülkede İslam hala aynı yılgın tonla ezberden tekrar
ediliyorsa mes'ulü odur, Kürtler *kendi polisimiz olacak* dediğinde
Türkler elektrik çarpmışa dönüyorsa mes'ulü odur, kavmiyetçilik davasına
şu kadar şehit verilmişse mes'ulü odur, lisanının lügati 300 kelimeye
inmişse mes'ulü odur, "muhatap"ın iki t ile, "iddia"nın iki a ile, edat
"de"nin ise birleşik yazılmasının bile mes'ulü odur.

6 yaşındaki çocuklara doğum yılını ezberletip, sonra bizi düşmandan
nasıl kurtardığını anlattırıyorlar. Her duyduğumda *o olmasaydı acaba en
fazla ne olurdu?* diye düşünüyorum. Fikri ve vicdanı Neyzen Tevfik'in
hangi kafayla yazdığı meşkuk malum deyişindekinden ötedekilere soralım:
Ulus inşa projesi nihayetinde *net pozitif* diyebileceğimiz bir başarı
mıdır? Verdiğimiz kayıp, kaybettiğimiz kültür, girdiğimiz kafa yapısı,
bu boş gurur ve dünyayı algılamaktaki arızalarımız, yapıtaşı olmak
zorunda kaldığımız ulusa değdi mi?

Bu muydu yani, olabileceğimiz bu kadar mıydı?

Yaptıkları için *mecburdu, anlaşılmadı, etrafındaki kadro o kadardı,
elinden ancak bu geldi* diyebilirsiniz, bunları Stalin için de
söyleyebilirsiniz, Hitler için de. Yaptıklarını daha iyi yapma imkanı
ondan sonra kimsede yoktu. Ondan sonra kimse onun kadar güçlü olmadı,
eğer onu politik sıkıntılar, tuhaf bipolar hayat tarzımız, toplumdaki
anormalliklerden sorumlu tutamayacaksak, ondan sonrakilerin hiçbirini
tutamayız. Çünkü müteakip politikacıların hepsi, onun koyduğu kurallarla
oynamak zorundaydılar. Bugün hala ona saygı duruşunda bulunmadan ve
mezar defterine sanki okuyacakmış gibi bir şeyler karalamadan, bu ülkede
siyasi bir makam sahibi olmak mümkün değil.

Ve ilginçtir, Türkiye'de okulda, törende, devlet dairesinde, müftülüğün
web sayfasında fotoğrafını gördüğümüz, şahsına mahsus kanunla korunan
tek kişi olduğu halde, diktatörlüğünden şikayet edilen başkası.
Hayatında tek bir serbest seçime girmemiş ama maşuklarına sorsan
nazarından demokrasi sızıyormuş, üstümüzdeki gölgesi, parkımızdaki
heykeli olmadan demokrat olmamız mümkün değilmiş. Beriki de o kadar
diktatör ki, daha *andımız* denen ve her Türk evladını ufacık bir
yalancı haline getiren sabah duasından, asıl diktatörün adını çıkarmaya
mecali yok.

Erdoğan'a diktatör diyenlerin, hakiki bir dikta ile tanışmalarına dua
edeceğim de, kabak nihayetinde bizim de başımıza patlayacak diye kendimi
tutuyorum.
