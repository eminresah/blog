Adaya Dayı
==========

:date: 2015-04-11 23:21:18 +0300

.. :author: Emin Reşah
.. :date: Thu Apr  9 02:11:33 EEST 2015 
.. :dp: 13051 

Blogunu uzun zamandır takip ettiğim, genelde siyasi konularda yazan
Bekir Yıldırım, milletvekilliği aday adaylığı tecrübesiyle alakalı
`bir yorum yapmış`_. Kendisini yazdıkları dışında tanımam ancak aday
yapılmayacağını *overqualified* gördüğümden tahmin ediyordum.

*Overqualified* bir işe gereken vasıflardan *fazlasını* taşıdığı için
o işe alınmama. İş ilanı veriyorsunuz, başvuran kişide istediğiniz
özelliklerden fazlası var ve *biz bu adamı çalıştıramayız* diyerek işe
almıyorsunuz. Garson arıyorsunuz, mühendis başvuruyor, işe
almıyorsunuz mesela. Benim de başıma geldi.

Partiler/organizasyonlar/devletler kuruluş süreçlerinde ideal
insanlarını çeker, ancak bir defa işlemeye başladıktan sonra
ideallerin yerini *organizasyonun bekası* alır. Bugün AK Parti'nin
asıl davası, halkın genel menfaatlerinden çok, partinin
menfaatleri. Bunda şaşıracak da bir şey yok, bu ordu için de böyledir,
dernekler için de, şirketler için de, *cemaatler* için ve hatta *önce
Mülkiye sonra Türkiye* diyen okullar için de.  Türkiye'ye mahsus da
değildir, insanların bir araya geldikleri her yerde görülen bir
değişimdir. Kanarya Sevenler Derneği'nin kuruluştaki amacı kanaryalar
olabilir ancak devamında, amacı kanaryalardan çok *kendini
yaşatmaktır.*

Bu değişimi benim gibi *hariçten gazel* okuyanlar tabii ki
sevmez. Sevdiğimiz organizasyonlar ideallerine bağlı kalsın, ne için
yaşadığını unutmasın isteriz. Ancak bu değişim bütün organizasyonların
tabiatında mevcut, neredeyse bir kanundur. Kanarya Sevenler Derneği'ni
kanarya aşıkları kurar ama bir noktadan sonra daha iyi toplantı
organize etmek, kanarya propagandası yapmak, bağışçı bulmak
vs. kanarya bilgisinden daha önemli olur. AKP de aynı durumda,
şaşılacak bir şey yok.

Bunun bir dengesi var mıdır? Dernekte kanarya aşıklarını tutacak kadar
*idealist* olmazsanız, nihayetinde derdi sadece para, mevki ve
organizasyon olan bir takım adamlardan başkası kalmaz. Ancak
*idealist* insan da, organizasyona her zaman uymaz. Ben de başında
bulunduğum (farazî) bir organizasyonda, kişilerin organizasyonun
geneline uyum sağlamasına, o insanların öz vasıflarından fazla dikkat
ederim. Bunun aksini yapan organizasyonun başarılı olacağına da
inanmam. İnsanlar bir araya geldiklerinde, *liyakat* şahsi
kriterlerden öte, organizasyonun aradığı şartlara ve organizasyonda
arıza çıkarmayacak kriterlere göre belirlenir.

Organizasyonların yaşaması, yenilenmesi, ideallere hizmet etmesi,
büyümesi ve küçülmesi insanî algılarımızdan farklı kurallarla
işliyor. Daha doğrusu organizasyonların da ele, beyne, yüze, bağırsağa
ve göze ihtiyacı var. Ancak bunların hepsinin *insan ihtiyacı*
farklı. Beyne uygun bir insanı, *el* kabilinden bir makam olan
milletvekilliğine getirirseniz, ne kendisi, ne parti için fayda
sağlarsınız.

Bir insan *beyin olmayı hakediyorum* diyebilir ve haklı da
olabilir. Ancak organizasyonların beyni ufaktır, politikalara çok az
insan karar verir. Oraya mensup olmaksa, uzun yılların getirdiği
güvene dayanır. Dahası bizim organizasyon geleneğimizde, liderin
sözünü şiddetle tasvip etmek, *çıkıntılık* yapmaktan makbul kabul
edilir. Lider de, yanlış yapsa bile kendisiyle beraber bulunacağına
inandığı insanlara, *bak ben demiştim* diyeceklerden daha çok güvenir.

Bu partiyi senelerdir gözlüyoruz. Parti namındaki diğer saçmalıklara
nazaran hala iyiler. Bununla beraber adam gibi bir başkanlık sistemine
geçip, tam bir kuvvetler ayrılığı inşa etmesinin yapabileceği son
büyük icraat olacağını da tahmin ediyorum. Siyasi partiler kanununu
değiştirip, bu hiyerarşik yapıları bir nebze olsun düzeltse de
yeter. Seçim kaybetmekten başka başarısı olmayan adamları dinlemekten
kurtuluruz.

Bu zamana kadar *el* veya *ayak* olarak beni istihdam etmek isteyecek
çok organizasyon olduğunu, ancak hiçbirinin *beyin* hücrelerine beni
dahil etmeyeceğini düşündüğüm için kendi başıma kalmayı tercih
ettim. Bazı zaman bana da, bu sahnedekilerden daha iyi
yönetebilirmişim ve bunun için daha çok gayret etmeliymişim gibi
geliyor. Velakin bu saatten sonra, aşağılardan başlayıp yukarıya kadar
çıkmanın, *bir dirhem bal için bir çeki odun* yemek olacağını ve
gayretimi başka işlere sarfetmenin daha uygun olacağına kanaat
ediyorum.

Siyasi manada yapılacak iş yok mu? Tabii var. Neticede bugün meclise
gelen fikirler, bu ülkede yirmi sene öncesinde insanlar arasında
tedavül eden fikirlerdir. Bu fikirleri birileri üretti, anlattı,
yazdı. Bu fikirler ortalamaya mal oldu. Ortalama insanın fikrini
değiştirecek, ona bir şeyler öğretecek her işin siyasi boyutu
var. Bunun semeresini biz göremeyiz belki, belki söylediklerimizi hiç
de sevmeyeceğimiz madrabazlar hayata geçirir, lakin vazifemiz bunların
hesabını yapmak değil.

Bugüne kadar hem iş ve zenginlik manada, hem siyasi ve bürokratik
manada iki kelimeyi bir araya getiremediği halde çok *başarılı*
insanlar gördüm. Bunların sırrının ne olduğunu da düşündüm. Nedir,
mesela, üç koyunum olsa emanet etmeyeceğim adamların bakan olmasının
sırrı? Âl-i İmran suresinde geçen يَرْزُقُ مَن يَشَاء بِغَيْرِ حِسَابٍ (dilediğini
hesapsız rızıklandırır) hikmetinden ötesine ulaşamadım. Allah'ın
rızkının bir hesabı yok, bizim imtihanımız başkalarının hissesine
düşenin hesabını/dedikodusunu yapmak değil. 

Çünkü buna başlayınca bitmeyen bir laftan başka elde edilecek bir şey
yok. Herkesin bir *başarı kurgusu* var, nasıl başarılı olduğunu
anlattığı ve neden üzerine aldığı vazifeye layık olduğunu söylediği
bir başarısı var. Bu ülkede herhangi bir siyasi makamdaki kul için,
*falanca bu işi daha iyi yapar* **dememek** mümkün mü? Şahsen
Cumhurbaşkanından başlayıp, aşağıya doğru indikçe, bu vazifelerin
*mükemmelen* yapıldığı kanaati bende yok ve bununla beraber
değiştirmek için gereken gayretin ve *bizim mükemmel planımızın* da,
bundan daha iyisiyle neticeleneceğini sanmıyorum. Çelişki mi
görüyorsunuz?

Hayır. *Bu iktidardakiler mükemmel değil* ve *onlardan daha iyi
yapacaklar var* demek, bunu hayata geçirmenin maliyetiyle mukayese
edilmeli. Bir yerde oturuyorum, evin daha iyisi var, değiştirir miyim?
Eğer böyle bakarsanız, her evde bir ay oturur değiştirirsiniz, çünkü
her zaman daha iyisini bulmak mümkündür. Ancak hayatımı ev
değiştirmekten başka işlere de ayırmam gerekiyorsa, tek kriterim *daha
iyi ev* olamaz. AK Parti'nin iktidarda kalmasının maliyeti, değiştirme
maliyetinden az olduğu sürece, iktidarda kalmaya devam
edecektir. Değişiklik risktir ve insan bünyesi bu riski sevmez. 

O sebeple Bekir beyin parti hakkında söyledikleri ve seçilenlerin bu
işe layık olmadığını iddia etmesine de hak veririm, sonunda gidip bu
adamları yeniden meclise dolduracaklara da. Binaenaleyh Nasreddin
Hoca'nın ahfadı sayılırız. 

.. _bir yorum yapmış: https://bekirlyildirim.wordpress.com/2015/04/09/ak-partiye-bir-kac-soru
