===========
Fikir Krizi
===========

:date: 2014-11-23 02:18:14 +0200

.. :Author: Emin Reşah
.. :Date:   <>

Hükümetin bir fikir krizinde olduğunu düşünüyorum. *Düşman* artık düşman
olmaktan çıktığı, kısa vadeli hedefler gerçekleştiği, kolay, ağaçtan
sarkan meyveler toplandığı ve *yapılacaklar* listesinde milliyetçilik
meselesi gibi, toplumun mihveri gibi zor problemler kaldığı bir
zamandayız. Günlük politikayı idare ediyorlar ancak uzun vadede ne
yapmak istediklerine dair fikirleri bitmiş görünüyor. Liberallerle
ortaklığın bozulmasının da, *the* cemaatle birbirlerine girmelerinin de
sebebi bu. Ortak bir hedef olmayınca, ganimet paylaşması da zor oluyor.

Uzun vadeli plan yoktu. Zaten halkın önüne çıkan, onlardan oy isteyen
insanların bir milletin ekseniyle ilgili fikirler üretmesini beklemek
doğru değil. Oy veren insanların dertleri belliydi, siyasetçiler de bu
dertlere pratik çözümler sundular. Bu çözümlerin en kolay ve gösterişli
olanlarından başlayıp gerçekleştirmek de tabii ki en makul olanıydı. Bir
acayiplik yok yani, olması gereken buydu.

Ancak Kürt meselesi gibi, Kıbrıs gibi, Avrupa Birliği gibi, Laiklik gibi
daha derin konularda çözüm üretecek bir *fikir ekseni* yoktu. Kürt
meselesinde milliyetçilik zehrinin panzehiri nedir, nasıl bulunur
bilmiyorlardı. Milliyetçiliğin getirdiği kırmızı çizgilerden
kurtulmayınca işin dönüp dolaşıp savaşa dönüşeceği belliydi. Bugün
PKK'yı son adamına kadar yok etseniz, yine de bu meselenin çözülmüş
olmayacağını, Türk milliyetçiliğinin toplum bünyesinde benzer bir
probleme yol açacağını muhtemelen biliyor, ancak hem devleti bir arada
tutup, hem hükümet etmeye devam edip, hem de meselenin nasıl
çözüleceğini bilmedikleri için savaşa devamdan başka yol göremiyorlar.
Bu konuda *konuşmaya hazırız* deseler de, konuşmanın nerede
kesileceğini, hangi kırmızı çizgilerin aşılamayacağı belli olduğu için
silahları konuşturmaktan başka yol görünmüyor.

Kıbrıs ve Avrupa Birliği konusunda ise, ne *tamam* ne *devam* dendi. Bu
millet Avrupa Birliği'ni kendini Avrupalı hissettiği için istemedi,
*orada adalet varmış* dediler, onun için istedi, *orada ekonomi iyiymiş*
dediler, onun için istedi. Son bin yıldır Avrupa'nın antitezi olarak
yaşayan bir milletin asıl derdi karnını doyurmak, asker sultasından,
bürokrat kibrinden kurtulmak, hakkının zayi olmayacağını bildiği bir
hukuk sisteminde yaşamaktı.

Bunların bir kısmında ilerleme oldu, ancak Avrupa Birliği'nin sadece
bunlar olmadığı, aynı zamanda *Peygamber'e hakaret edilen karikatür*
olduğu, eşcinsel evlilikleri olduğu, komşudaki ekonomik krizin sirayeti,
*soykırımı inkar suçu* demek olduğu ortaya çıktı. Milletin *içgörüsü*
Avrupa'nın gördüğünden o kadar farklıydı ki, ya *mayasını* bozup
Avrupalılaşacaktı, ya mayası yerinde kalacak ve bu sevdadan
vazgeçilecekti.

Avrupa Birliği'nden vazgeçmenin oy kaybının, *tam Avrupalı* olmanın
getireceğinin yanında pek az olduğunu farkettiler ve makul
siyasetçilerin yapması gerekeni yaptılar. Çünkü bu konuda da, Avrupa
Birliği'nin ne olduğu, hangi *gerçek* şartların gerektiği konusunda bir
fikirleri yoktu. Kağıt üzerinde yazılı olanın yeterli olduğunu
düşünüyorlardı, meselenin bir medeniyetten diğerine transfer olduğunu
görmek istemediler.

Diğer önemli mesele olan Türkiye'deki din/laiklik meselesi ise,
*iktidarda dindarlar varsa, nasıl yönettikleri önemli değil* anlayışıyla
*çözüldü.* Türkiye müslümanlarının en büyük *derdi* başörtüsü olduğu
için, o çözülünce diğerleri de çözülmüş sayıldı. Buna karşılık İslam'ın
ne olduğu, nasıl yaşanacağı, envai çeşit din ve dinsizlik anlayışının
nasıl bir arada yaşayacağı meselesi kaynadı gitti.

Asıl konu müslümanların hala *alternatif* bir dünya tasavvuru olup
olmadığı meselesidir. Hayali de olsa, ütopik de olsa, reaksiyoner de
olsa böyle bir iddiası olan insanların çoğunun artık derdi *gelişmek.*
Gelişince ne olacak, kimsenin bir fikri yok. Dindarlar, dindar
olmayanların fikirlerine itibar etmiyor, buna mukabil dünyayı tanıma
hevesleri sınırlı ve *yeni bir toplum* kuracak fikri derinlikleri yok.
Dindar olmayanların da büyük kısmı kibirli, çoğu dindarların dilini
bilmiyor ve dini *hayal yığını* gördüklerinden ciddiye almıyor ve
*hastalığın* bir kaç nesil içinde sona ermesini bekliyorlar.

Gelişme bir süre daha devam edecek gibi görünüyor. Sonra `Acemoglu ve
Robinson'ın *çıkarıcı büyüme* (extractive
growth) <http://whynationsfail.com>`__ dedikleri dönem bitince, kartlar
yeniden dağıtılır ve asıl meseleler hakkında farklı şeyler söyleyen
insanlar siyasete bir nefes getirir. Şimdilik tozun arasında ne
görebiliyorsak onunla yol almaya çalışıyoruz.
