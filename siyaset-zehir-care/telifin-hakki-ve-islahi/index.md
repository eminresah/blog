=======================
Telifin Hakkı ve Islahı
=======================

:date: 2014-11-23 02:18:14 +0200

.. :Author: Emin Reşah
.. :Date:   <2013-09-25 Wed>

Telif hakkı nedir? Patent ve marka haklarıyla beraber *fikrî mülkiyet*
diyorlar ama bu üçü de birbirinden farklı kavramlar. `Stallman'ın dediği
gibi <https://www.gnu.org/philosophy/not-ipr.html>`__ bu üçünü aynı
şekilde ele almak, *bilinçli* bir zihnî tembellik işareti. Bir yerde bu
ayrımların üzerini örtmeye çalışan *intellectual property* ibaresi
görüyorsanız, yakın yerde bir şirket menfaati vardır.

Telif hakkı (copyright), bir sanat ürününün üretiminden (telif) doğan ve
bunun ticarileştirilmesini sağlayan haklar. Sanatçının zamanını ayırdığı
eserinden maddi bir getiri sağlamasına yönelik, onun izni olmadan eserin
satılması, çoğaltılması veya kullanımına kanunen engel oluyor. Eskiden
*korsan kitap* vasıtasıyla bu konudaki şikayetlerini dinlediğimiz yazar
taifesinin yerini Internet hayatımızda daha çok yer edindikçe,
müzisyenler aldı.

Telif hakkının hikmeti, sanata daha çok zaman ayrılmasını temin etmek
olmalı. Bir yandan hayatını kazanmakla uğraşıp, bir yandan da
yeteneklerini sergilemesini beklemek yerine; sanatçının sanatıyla
geçinebilmesini temin etmek.

Eserin üretiminde iki unsur var, biri sanatçının zamanı, diğeri de
malzeme. Sanat eserleri, yegane olmak gibi bir amaç içerdiklerinden
malzemeden ziyade sanatçının zamanını harcar. Hatta sanatı bu açıdan
tanımlamak bile mümkün, *sanat eseri nedir?* sorusuna *yeterince zaman
ayrılmış yeganelik* şeklinde bir cevap verilebilir. İşin içinde
*estetik* gibi bazı subjektif unsurlar da var ama o konuya girince
çıkması zor olacağı için şimdilik bu primitif mühendis tanımını
kullanabiliriz.

Telif hakkı, o halde, sanatçının zamanını koruyan, koruması gereken,
sanatına daha çok zaman ayırma imkanı sunan bir hak olmalı.

Bu hakkı iki şekilde kullanıyor sanatçı. Ya bir konser gibi, bir
tablonun aslı gibi, bir elyazması kitap gibi, *orijinal* halini sunuyor
ve bundan bir ücret talep ediyor veya bir kitabın basımını, bir albüm
CD'sini, bir şarkı kaydını, bir fotoğrafın reprodüksiyonunu, bir
bilgisayar programının kopyasını satıp bir gelir elde ediyor. Orijinalle
ilgili önemli bir mesele yok, bir şeyin orijinali mevcutsa ona *yegane
ticari ürün* muamelesi yapabilirsiniz; çivinin 4000 seneliği de çividir
ama eşi bulunmadığı için değerlidir, onun gibi bu orijinallerin de
değeri yeganeliğinde.

Arıza *çoğaltma* imkanı olan eserlerde çıkıyor. Telif hakkı kavramı da
zaten matbaa gibi çoğaltma imkanlarının ortaya çıkışıyla alakalı.
Aristo'nun veya İbn Sina'nın kitabını elle çoğaltanların kimseye *telif*
ödemek gibi bir mecburiyetleri yoktu. Buradan bile *telif hakkı*'nın
öyle kutsal bir mesele değil, sanata zaman ayırmayı daha fazla kişi için
mümkün kılan bir düzenleme olduğunu söylemek mümkün. Konuyu hayat memat
meselesi gibi göstermenin amacı başka.

Zamanımızda bu *çoğaltma* imkanı herkesin elinde ve yayılmaya devam
ediyor. Gidip bir konserde telefonumla *klip* çekebiliyorum, kitapları
tarayıcıdan geçirip paylaşabiliyorum, müzik deseniz hakeza. Önceden
matbaası olmayanın kitap *yazması* mümkün değildi, bugün yazdıklarınızı
iki kapak arasında toplayıp, sunarsanız sizin de bir kitabınız oluyor.
Bir yayıncı bulup, insanların yazdıklarınıza *para verebileceğine* ikna
ederseniz, adınızın yanına *yazar* koyduğunuz bir kartvizitiniz olabilir
belki ama bu maharet aslen ticari. *Sanat faaliyeti* artık çok daha
fazla insanın katılabileceği kadar ucuzlamış, kolaylaşmış durumda.

Bunun sebebi tabii sanatın paylaşımı gibi üretiminin kolaylaşmış olması.
Yazı üreten için Internet'in sağladığı imkanları, müzik ve video üreten
için düzenleme imkanlarını, fotoğrafların her şekilden her şekle
çevrilebilmesini, neredeyse sıfırdan yeni dünyaların *yaratılma*
imkanlarını düşündüğümüzde, sanattan para kazananlar için de hayatın
kolaylaştığını kabul edebiliriz.

Evet, *orijinal* eser üretmek hala zaman ve emek istiyor ancak bu
üretimin mekanik kısımları kolaylaşıyor ve bu, genel olarak sanatın
kolaylaşması da demek. Kolaylaşma kalitede bir ucuzluk getiriyor tabi,
eskiden kimsenin üretmeye yorulmayacağı *fındık fıstık çıstak çıstak*
şarkıların gezegeni sarması bunun bariz örneği. Yani sanattan para
kazanılması, *daha iyi sanat* üretimine sebep olmadı, aksi halde
elimizde basmakalıp romancılar yerine yeni Şekspirler olurdu ve
*sanatçının işediği de sanat mıdır* tarzlı tartışmalara sadece gülerdik.

Telif hakkının ıslah edilmesi gereken tarafı şu: Bu hak herhangi bir
mülkiyet gibi, araç alır satar gibi el değiştirebiliyor ve mirasa konu
olabiliyor. Bugün hala dedemden yaşlı Mickey Mouse'u, *sahibi* Disney
şirketinden izin almadan kullanamıyorsunuz. Telif hakkı, yapay bir hak
olduğu için, uzatması, kısaltması, genişletmesi, daraltması kolay;
canınız isterse eserin üretiminden itibaren 200 sene *telif hakkı*
olduğunu iddia eder, sanatçının torununun torununa telif hakkı
ödetirsiniz. Burada bir sorun var.

İkinci mesele, sanatçıyı doğrudan gelir sahibi yapmadığı için, sanat
eserinden para kazanmayı bir *kumarbazlık* mesleğine çevirmesi ancak
kumarbazlar, eser sahipleri değil, eserlerin satışa uygun hale gelmesini
sağlayanlar. Gerek yayınevlerinin, gerek sair sektörlerdeki ajansların,
eserin *tüketiciye* ulaşmasında katkısı mevcut. Yine de bu katkı
*mekanik* bir katkı ve *asıl para kazanan* taraf olmalarında bir
anormallik var. Bu para kazanma, tabii, işin *riskli* olmasına da
dayanıyor, çünkü 100 kitap basan bir yayınevi, bunların beşinden para
kazanıp, diğer 95'inin masrafını telafi edebiliyor.

Bu sorunu *kısa yoldan* çözmenin usûlünü düşünüyorum. Günümüzde, yazar
çizer takımı, hayatlarında ufak da olsa bir *gelir kalemi* olduğu için
meseleyi bir mesele gibi ele almayı pek düşünmezler. Dünyadaki sosyal
sınıflaşmalardan biri *yazanlar* ve *okuyanlar* arasında olduğu ve
*muteber fikir üretme tekeli* yazanların elinde bulunduğundan, telif
hakkı, her tür tetkik ve revizyondan vareste kabul edilir. İnsanın
yaladığı mürekkebin miktarının menfaati sözkonusu olduğunda pek de fayda
etmediğine güzel bir mesel. Laf özgürlük, paylaşım ve demokrasiye
geldiğinde fırtınalar üfüren zevatın, kendi minik gelirlerinden
vazgeçmeye geldiğinde nasıl herhangi bir insan kadar menfaatperest
olduğuna şahit oluruz. O sebeple hak sahiplerinin *kendi kendilerine*
haklarından vazgeçmelerini beklemek makul değil.

Ancak bu hakkın *neofeodal* sistemi desteklemesine engel olmak mümkün.
Amaç *sanatçıya zarar vermek* değil, bu hakkın istismar edildiği ve
genelin aleyhine kullanıldığı noktaları ortadan kaldırmak ve şirketlerin
telif hakkı bahanesiyle topluma savaş açmalarına engel olmak.

Akla gelen ilk değişiklik sürenin kısaltılması. Ülkeden ülkeye
değişmekle beraber 70 senelik bir hak var ve bu sürenin sınırı anlamsız.
70 olan 100 de olabilir, 200 de olabilir, 500 de olabilir; ancak süre
uzadıkça sınırın ne kadar keyfî belirlendiğinin farkına varırsınız.
Hesap, *torunları da faydalansın* ile yapılmışsa, bunun da ölçüsü yok,
zira sade *torunları* değil, sanatçı hakkı madden kime devrettiyse o
faydalanıyor.

O sebeple bu hakkın mesela 10 yılla veya sanatçının ömrüyle sınırlanması
makul görülebilir. Sanat eğer ferdî bir faaliyetse, sağladığı maddi
menfaatin de ferdî olması gerekir. Bu menfaat de 10 sene içinde
sağlanıyorsa, yeni sanat eserlerine bir katkısı olur; yoksa mezarından
bize beste yapmasını beklemediğimiz insana hala telif hakkı ödemenin
genel olarak ne faydası var, bilemiyorum.

İkinci değişiklik, hakkın sadece manevi tarafının değil, maddi tarafının
da devredilemez kabul edilmesi olabilir. Sanatçı, eserin kendisinin veya
kopyalarının satışından belli oranda gelir elde eder ancak bir eserle
ilgili haklarını başkasına devredemez. Şimdiki durumda sanatçılar
şirketlerin *yüklenicisi* durumundayken, böyle bir durumda eserlerin
çoğaltılmasıyla ilgili mekanik üretim yapan şirketler sanatçıların
*yüklenicisi* durumuna gelirler. Sanatçı isterse telif hakkından feragat
edebilir ancak başkasına devredemez veya miras bırakamaz.

Çok kişinin ürettiği eserler için eserin tüzel kişiliği olduğunu ve
nasıl ki bir çocuğun velisi varsa, eseri telif edenlerin de eserin
velisi olduğunu düşünebiliriz. Ancak veliler, her şekilde o eserde bir
imzaya sahip insanlar olmalı.

Diğer bir prensip, eğer belli bir süredir ticarileşmemişse, telif
hakkının kadük kalması olabilir. Baskı kalmamış kitapların, seneler
sonra bile bulunamayışı, elektronik olarak bile kaçak göçek çoğaltılması
ayıp. Neticede birileri zamanında ticari haklarını almayı başarmış
olduğu için eseri ve muhtemelen göçüp gitmiş sahibini cezalandırmanın
manası ne? Bugün herhangi bir alanda ortaya çıkan eserlerin ancak binde
biri, belki daha azı 20 sene içinde ticari anlama sahip olacak ancak bu
binde biri korumak uğruna, diğerlerine erişim de kısıtlamayı
savunuyorlar.

Özetle şöyle diyelim: Bir sanat eserinde, bugün *telif hakkı* dediğimiz
hakkın iki unsuru var: Birincisi yaratıcılıktan kaynaklanan ve
sanatçının ona kattığı yeganelik haklarıdır. İkincisi ise eserin
çoğaltılmasından kaynaklanan mekanik haklardır. Yeganelik hakları
devredilemez ancak mekanik hakların kaynağı olabilir. Mekanik haklar
ise, süresi ve ölçüsü sınırlı, (kağıt, elektronik vb.) belli bir ortama
bağlı haklardır. Bir insanın belli bir süreyle mekanik haklara sahip
olması, aynı zamanda bazı vazifelere de sahip olmasını gerektirmeli.
Eğer bir kitabın kağıt üzerinde çoğaltılmasının mekanik haklarına sahip
biri, bu hakkını elektronik ortama taşımıyorsa, o mekanik haktan feragat
ettiği kabul edilmeli. Eğer bir ortamda esere ulaşmak mümkün değilse ve
eser sahibi o hakkı birine devretmemişse, o hakkın bir süre sonra
düştüğü kabul edilmeli. Bu *zımnî feragat* mekanizması, bir ortam
*yeterince ticari* değilse, ondaki mekanik üretimin engellenmesinin
önüne geçiyor. Bir filmin, diyelim Linux bilgisayarlar üzerinden kanuni
yollardan seyredilmesi mümkün değilse, bunu mümkün kılmayı o filmdeki
yeganelik hakkına sahip insanlara bırakıyor. Eğer yeganelik hakkına
sahip insanlar bu hakkı kullanmıyorsa, bir süre sonra o haktan feragat
ettiklerini ve o ortamda o filmin çoğaltılmasının serbest olduğunu
düşünebiliriz.

Telif hakkının devredilemeyen ve devredilebilen olarak ikiye ayrılması
üzerine kurulu bu sistemle, insanlara eserleri ulaştırmayı hedefleyen
kuruluşların da amacı, erişimi kolaylaştırmak haline gelecektir.
Kendilerini kanun ve teknik engellerle korumaya almak yerine, insanlara
daha kolay erişim sunsalar zaten bugünkü telif hakkı dertlerimizin çoğu
ortadan kalkar.
