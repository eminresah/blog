======================
Dikey Gelişimin Sınırı
======================

:date: 2014-11-23 02:18:14 +0200

.. :Author: Emin Reşah
.. :Date:   <12119 - Tue 18:49

Yatay gelişim, fetih siyaseti gibi, herkesin kullandığı kaynaklardan
daha fazlasına sahip olmak. Dikey gelişimse elinde bulunan kaynakları
daha verimli kullarak, teknolojiyi geliştirerek üstünlük sağlamak.

Yatay gelişim 300 sene öncesine kadar tek makul siyasetti. Kafası o
zamanlarda kalmış olanlar hala rüyalarında atlarına binip batıya,
doğuya, kuzeye ve güneye sefer düzenlemekle meşgul.

Dikey gelişimse ilk defa Batı medeniyetinde gördüğümüz türden bir
gelişme. Derler ki, İngiltere'de odun bitmiş de, köylüler kömür yakmak
zorunda kalmış ve buhar makinesi böyle icad olunmuş. Hikaye doğru olmasa
da, genel olarak yatay gelişimin durmasının dikey gelişimi kamçıladığı
doğru olabilir.

Bugünkü soru, dikey gelişimin sınırı olup olmadığı. Teknoloji ona
yeterince para döktüğünüzde gelişmeye devam eder mi? Bu biraz şüpheli
geliyor bana. Teknoloji gelişmeye devam ediyor, ancak eski hızı yok.
Yirminci yüzyılın başında uçmaya başlayan insan, hala benzer
makinelerle, sadece kendi gezegeninde uçuyor. Bilgisayarlarımızla hala
sohbet edemiyoruz ve telefonlarımız hala arayanın kim olduğunu
kulağımızdaki kulaklığa söyleyemiyor.

Dikey gelişimin de bir sınırı olabilir. Güneşin enerjisini kayıpsız
kullanmayı beceremediğimiz sürece Dünya'dan başka gezegenlere gitmek
herhalde mümkün olmayacaktır. Dünya'nın kaynakları da, o kaynakları
kullanırken bozabileceğimiz dengesi de sınırlı olduğuna göre,
teknolojinin daha da yavaşlayacağını tahmin etmek mümkün.
