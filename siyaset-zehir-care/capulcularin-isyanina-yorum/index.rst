============================
Çapulcuların İsyanı'na Yorum
============================

:date: 2014-11-23 02:18:14 +0200

.. :Author: Emin Reşah
.. :Date:   <>

Daha önce yazdığım yorum ve yazılara bir cevap geldi, ben de onu
`şurada <https://mutlaktoz.wordpress.com/2013/06/12/capulcularin-isyani/#comment-5488>`__
cevapladım. Buradan okumak isteyen olursa diye, kopyalıyorum. İtalik
alıntılar `blog sahibinin <http://mutlaktoz.wordpress.com>`__ yorumları.

--------------

Bunlara teker teker bakalım:

    focuslayarak baktigimda, bu konuya iliskin yazilarin toplaminda
    beliren algiya, “hanlon’un usturasi” yoluyla ulastigin sonuca ikna
    olmak imkansiz. elbette, ikna olup olmamak mesele degil, ama sorunun
    kendisi bizzat ve ayni zamanda bu algilamadan kaynaklaniyor bir
    yönüyle. bunu ancak, “ochamli’nin ustarisi” yoluyla cözebiliriz.

Ockham'ın nasıl bir faydası olacağı konusu biraz havada kaldı bende.
"Sebepleri yersiz yere çoğaltma", evet, "sorunun kaynağı Erdoğan'dır"
demek için kullanılabilir. Benzer şekilde "olayların sebebi parktır"
demek için de kullanılabilir. Bununla beraber "sosyal olaylarda hiçbir
şeyin tek bir sebebi yoktur" demek daha doğru görünüyor gözüme.

Benim açımdan Erdoğan'ın olayları tahrik eden hodbinliği hala
açıklanmaya muhtaç. Hanlon'un usturasını, "bu adam bunu kötülüğünden
yapmış olamaz" demek için kullandım, ancak sonraki yazı, yani "bir
komplo olabilir ve bu olaylar yerel referandumları legalize etmek için
kullanılmış olabilir" yazısı, onu düzeltiyordu.

Şahsen Erdoğan'ın kendini bilmez biçimde olayları tahrik ettiğini hala
düşünmüyorum. Bunun ardında, anladığım veya anlamadığım başka bir sebep
aramak daha uygun geliyor. 31 Mayıs'ta sabahın köründe parkın basılması,
hadi devlet aklının şımarıklığıydı desek bile, Erdoğan'ın o korkunç
röportajı verdiği Fatih Altaylı'ya söylediklerinin açık tahrik olduğunu
düşünüyorum. Sokaktaki adamın böyle bir tahriki yapması haber değeri
taşımaz, ancak Erdoğan'ın yapması haberdir ve işin içinde bilmediğimiz
bir durum olduğunu ima eder.

    dinci-dinsiz, islamci-laik, devlet-devrim, gelenek-modernlik vs.
    türünde ikilikler üstünden olan bitenleri “aciklamak” ve bu aciklama
    üzerinden de bir politik sonuca ulasmak, önünde sonunda iktidara
    “ok” vermek anlamina geliyor. böyle olmasinin sebebi agora’da
    yasananlarin aciga cikardigi seylerdir. bir yarilma var, ama bu
    yarilma aslinda bu türden siralanabilecek catismalari da dikey
    olarak bölen bir yarilma.

Dikey, yani? İkilikleri tekrar ikiye mi bölüyor, yoksa ikiliklerin
ortasında bölünme mi?

Bir iktidar olmasına, evet, "ok" veriyorum. Bu iktidarın bu çeşit
ikilikler üzerine oturmasına "ok" vermiyorum.

Yarılma düşündüğünüz gibi, "herhangi bir iktidara karşı" değil, "Erdoğan
iktidarına karşı" bir yarılma. Orada gösteri yapanların büyük kısmı,
farklı birilerinin iktidarında bu parkın parktan farklı bir şeye
dönüştürülmesine ses etmeyecek insanlar. Başından beri, etrafındaki tüm
otel vs.'nin de yıkılarak parka dahil edilmesini savunurum, bununla
beraber hayatımın öncelikli bir konusu değil. Yani biri bu parktaki
gösterileri bahane edip, (mesture veya gayrımesture) bir kadına tacizde
bulunacaksa, varsın o parka gökdelen diksinler.

    yorumlarinda bir cok seyi atladigini, meydanda olan bitenleri “cok
    hizli” tercüme ettigini ve -tercüme etmek hepimizin hakki olsa da-
    böylesi zamanlarda asil sorunumuzun bizzat kendi tercüme etme
    bicimimiz oldugunu görmezden geldigini düsündüm yazdiklarini
    okurken. “akp iktidari” ile “vesayet rejimi” arasindaki farklari cok
    önemsiyor olman da bir yanlis yok; ama bütün meseleyi, bütün olan
    bitenleri yalnizca buradan “okumak” oldukca sorunlu bir okuma
    olacaktir.

AKP iktidarının, önünde sonunda, *sadece* halk desteğine dayandığını
unutursanız, ondan sonraki okumalarınızın hepsi başka tarafa çıkar. Bu
destek ona "sınırsız iktidar" tanımaz, bu doğru. Ancak eğer bu AKP
iktidarının, diyelim ordu iktidarıyla veya oligarşik Kemalist iktidarla,
"bunların hepsi nasılsa iktidar" diyerek, aynı şekilde
anlaşılabileceğini düşünüyorsanız, yanlış yaparsınız.

Erdoğan'ın ona oy verenlerden başka hiçbir meşruiyet temeli yok. O
sebeple "Erdoğan gayrımeşru bir diktatördür" dediğinizde, ona oy
verenlerin oyunu da gayrımeşru kabul ettiğiniz düşünülür. Eğer Erdoğan,
Evren gibi "gerçek bir diktatör" olsaydı, onun iktidarını eleştirmek,
"silah iktidarını" eleştirmek olurdu.

"İktidarın tümü kötüdür" diyorsanız, bunun yerine ne koymayı
düşündüğünüzü merak ediyorum. Şunu anlarım: "Başbakan'ın bir parkta
yapılacak düzenlemeyle ilgili iktidarı olmasın", doğru ve haklı, ancak
illa ki o parkla veya yanındaki meydanla alakalı işleri düzenleyen bir
kurum ve o kurumun yaslandığı legal bir temel gerek. O parkın ne
olacağını belirleyen birileri, velev ki bu birileri o mahalle/şehrin
sakinleri veya oranın siyasi temsilini edinmiş kişiler, gerekli değil
mi?

Ben bu eylemleri, "bu parkın ne olacağı bize sorulsun" demek olarak
anlıyorum ve bunu da haklı görüyorum, meselem de bu parkın akıbetiyle
ilgili karar alma mekanizmalarının yanlış olması değil. Evet, yanlış,
ancak bu burada kalmıyor.

Hızlı okuduğum doğru, olayların hızı, yazma hızım ve "bir sonuca ulaş ve
onu yıkmaya çalış" şeklinde özetlenebilecek usulüm, "aman ha, sakın bir
sonuca ulaşma, lafı dolandırabildiğin dolandır" denebilecek "eleştirel"
yazı tabiatıyla uyumlu değil. Arada boşluklar olabilir, nitekim iki
kelime arasında sonsuz nokta vardır.

    söz konusu ikilemlerin artik olmadigini, ya da bunlarin sahte
    ikilikler oldugunu, o sorunlarin artik asildigini söylemiyorum
    elbette; ama bütün meseleyi bunlara indirgeyerek gelistirilen bir
    anlama cabasinin, ikiligin hangi yaninda saf tutulmus olunursa
    olunsun, bir sekilde “mevcut iktidar kurgusu”nun ve onun politik
    zemininin onaylanmasi anlamina geldigini düsünüyorum. oradan cikmasi
    imkansizdir da. “acilari birbiriyle karsilastirmamak gerek” denillip
    duruldugu gibi, burada da artik “korkulari da birbiriyle
    yaristirmamak gerek” diyebilmeliyiz.

Korkuları yarıştırmak niyetinde değilim, böyle bir şeyi nasıl
yapabileceğimi bilmiyorum.

Mevcut iktidar kurgusunun yanlışlığını veya doğruluğunu ancak alternatif
bir iktidar kurgusu üzerinden konuşabileceğimizi, "bu olmasın" demenin
bir faydası olmadığını düşünüyorum. "Efradını cami, ağyarına mani" bir
alternatif iktidar tanımı yapmadan, olanın eleştirilmesinden en fazla
entelektüel bir haz alırım ancak bunun "analiz etmiş olmak"tan öte bir
anlamı olmaz. "Erdoğan iktidarı yanlıştır," peki sonra?

İktidarın ikilemler üzerinden inşa edilmesi tabii ki korkuyu
güçlendiren, kutuplaşmayı azdıran bir mesele. Bununla beraber bu
olaylar, normal şartlar altında kutuplaşmayı iktidar/kitle arasında
güçlendiren ve iktidara karşı, kitlenin birleşmesiyle sonuçlanması
gerekirdi. Ancak böyle olmadı. Eylemin söylemi, kullanılan dil, iktidara
değil, iktidarın dayandığı kitleye (e.g. "beyinsiz koyunlar"a)
yönelmişti. İktidar ontolojik olarak hedefte değildi, yani iktidarın
park veya İstanbul şehri üzerindeki gücü değil, sadece onun belli
davranışları (park, içki düzenlemesi, vs.) eleştiriliyordu.

Bu eylem başladığında iktidar vs. kitle olarak başladı ve desteğini bu
şekilde buldu, ancak sonra "kitle vs kitle"ye dönüştü ve biz
eleştirilen, daha doğrusu aşağılanan taraftaydık. Bu açıdan bakınca
neden mezkur ikilemleri güçlendirdiği de anlaşılabilir sanırım.

    yazilarinda ve yorumlarinda nedenlerini anladigim ama yine de nasil
    olur diye sasirdigim sey, düsünce akisinin “erdogan iktidarini” esas
    itibariyle mesrulastirma bicimin oldu. nedenlerini anliyorum evet,
    bahsettigim ikilikler üzerinden anliyorsun durumu, ama bu olaylar
    hic degilse kücük bir kusku anlaminda tam da bu mesruiyetin sorun
    oldugunu düsünmeye imkan vermiyor mu aslinda?

Erdoğan'ın meşruiyet sorunu olduğunu düşünenlerin meşruiyeti nereden
geliyor?

Erdoğan'ın bir meşruiyet sorunu olduğunu düşünmüyorum. Yaptığının yanlış
olması, meşru olmadığı anlamına gelmez, askere alınan bir insanın bir
çatışmada başkasını öldürmesi yanlıştır ama meşrudur. İktidar yanlışı
meşrulaştırabilir, yanlışı eleştirmek ve onu meşru olmaktan çıkarmaya
çalışmak başkadır; bir olayın meşru olmadığını iddia etmek başkadır.
Değil mi?

O ikilikler olsa da, olmasa da, dediğim gibi, bu adam meşruiyetini halk
desteğine bağlı olarak sürdürüyor. Nasıl başka bir meşruiyet kaynağı
olmalı mesela? Meclisi basabilen mi kanun çıkarmalı, en çok şehidi
verenin dediği mi olmalı, parayı bastıranın mı dediğini yapmalıyız, en
çok reklam verenin mi sözü geçerli olmalı? Burada iktidarın meşruiyet
sorunu olduğunu söyleyenlerin kendi meşruiyetlerini gözden geçirmesinde
fayda var. Tayyip Erdoğan ıslak kum üzerine meşruiyet kurmuş olabilir
ancak kimsenin meşruiyeti onunkinden daha kuru ve sağlam bir zemine
oturmuyor.

    senin bu sürecten daha fazla “müslümanlasarak” ciktigini söylemen
    gibi, daha fazla “kemalistleserek”, daha fazla “solculasarak” ve
    “devrimcileserek” cikanlar da fazlasiyla mevcuttur. bu türden
    olaylarin ilk etkisi ve sonucu da zaten bu oluyor. bunun
    garipsenmesi ya da kötülenmesi gerekmiyor. ama bu olayin kendisinde
    “gerici ayaklanma”lar ile “cumhuriyet mitingleri” gibi seylerden cok
    daha baska, cok daha önemli özeliklerin oldugunu anlamak zorunda
    degil miyiz ayni zamanda?

Bunu ilk günlerde böyle anlama eğilimindeydim, yazıların hepsinde de
"yeni bir muhalefetin kıvılcımları" olduğunu kabul ettiğimi sanıyorum.
Ancak eylemin devamında her türden antika Stalinist ve içi geçmiş
Ulusalcı/Kemalist'in gelip çöreklenmesine uygun bir zemin oluştu ve Sun
Tzu'nun dediği gibi, "insanlar bir defa birleştiğinde atikler hızlanamaz
ve yavaşlar duramaz", bir defa Ulusalcı/Kemalist'le veya şiddet yanlısı
antika Komünistle kader birliği yaptığında, gideceğin yol da onun
gittiği yoldur. Bu sebeple önceki yorumlarda "güçlü değilsen bir tarafa
yaslanmak zorundasın" dedim.

    sunu söylemek istiyorum, erdogan’in malum magdur söylemini
    kullanabilmek icin yeniden darbecilik konusunu gündeme sokmasi gibi
    mantigi kullanmak, o mantiga bagli argümanlari ardarda öne sürecek
    sekilde bir dil kullanmak nasil olur da rahatsiz edici bir sey
    olmaz? erdogan hala mi iktidar degil mesela? yoksa, “evet iktidardir
    ama bir komplo ile alasagi edilebilir ve biz müslümanlar ortada
    kalir yine eziliriz” mi? gezi de olan bitenleri böyle algilamanin,
    olasi egilimler bu algiyi kiskirtiyor olsa bile böyle anlamanin,
    bilemiyorum iler tutar bir yani var mi?

Bu eylemler ne zaman başarıya ulaşmış olacaktı? Orduya darbe yapma
bahanesi verince mi, meclisi basıp Erdoğan ve civarındaki adamları
asınca mı, orduyu bölüp, İstanbul'un ve Türkiye'nin bir kısmını diğer
kısmıyla savaştırınca mı? Dün (ve belki bugün) hala Ankara'da eylemler
vardı, meselenin park olmadığı, konunun hükümet sistemini kesintiye
uğratmak olduğunu düşündüren bir konu bu.

Ne diyeceğiz? "Devrim ordudan gelirse kötüdür, Ulusalcıdan gelirse idare
eder, küçük burjuvadan gelirse iyidir, sosyalistten gelirse süperdir" mi
diyeceğiz? Şu sıra "devrim müslümandan gelirse iyidir" bile demeyen
biriyim, eski devrimcilik meraklarımı, devlet darbesi hayallerimi, en
ufak insanın zarar görmesinden daha kıymetli bulmadığım için bırakmış
biriyim. Buna rağmen ne gördük? İnsanlara ortak bir gelecek inşa etmek
için güveniyorsunuz ancak kendini serbest sandığı, artık "zafer"
kazandığını sandığı ilk anda, onların öyle bir kaygısı olmadığını,
ezelden beri kin beslediğini öğreniyorsunuz.

    bir “kötü” tarafindan yönetilmektense bir “aptal” tarafindan
    yönetilmeyi tercih ederim argümani, referansimiz “gezi” olayi olursa
    dogru görünmüyor acikcasi.

Bunun tam tersini yazdığımı sanıyorum ben, bakıyorum, evet, "genel
olarak bu olayların bu şekilde gelişmiş olmasını tasvip etmiyorum, ancak
bir *kötü* tarafından yönetilmeyi *aptal* tarafından yönetilmeye tercih
ederim" demişim.

Erdoğan'ın yaptığını aptallığına vermek bana hala meşkuk geliyor,
bununla beraber, eğer aptallıkla açıklayabiliyorsam, fazla kurcalamaya
da gerek olmayabilir.

    hatta, iktidar’i atladigi -atlayarak mesruiyet sundugu ve kayirdigi-
    icin tehlikeli bir argüman olarak görünüyor bana. cok kötü bir aptal
    tarafindan yönetiliyor olabiliriz.

Tabii bunlar ortogonal özellikler, bir insan "kötü" olunca, "aptal"
olamaz diye bir kaide yok, bununla beraber bir fiili hangi özelliğine
atfetmemiz gerektiğini bulmaya çalışıyoruz; bunu aptallığından mı yaptı,
kötülüğünden mi yaptı?

Tekrar edeyim, Erdoğan'ın gözümde, ona şu veya bu şekilde muhalefet
ettiğini sananlardan daha büyük bir meşruiyet sorunu yok. Dahası
meşruiyetini sağlamak da benim işim değil, kötü olsa da, aptal olsa da,
bu adam Türkiye Cumhuriyeti'nin meşru hükümetinin başı.

Meşruiyetten eğer "bizim gözümüze sevimli gelmiyor" gibi bir şey
anlıyorsanız, eh, evet böyle bir "meşruiyet" sorunu olabilir ama biz
buna pek meşruiyet demiyoruz.

    komplo teroilerini cogaltmadan da öne sürebiliriz diye düsünüyorum
    bunu. mahir kaynak’tan beri kimi komplo teorilerinin ise
    yararyacagini, bize bazi seyler söylebilecegini kabul etsek bile,
    olup bitenleri reel politik olarak anlamak icin dahi bu türden
    teorilere ihtiyac yokmus gibi geliyor bana.

Erdoğan en azından hızlı öğrenen bir adam olduğunu gösterdi, kendi parti
tüzüğüne göre bir daha Başbakan olması mümkün olmayan ve bu sebeple "son
döneminde" sayılabilecek bir insana nazaran, hayli usturuplu bir şekilde
geri adım attı. Başkanlığın olmayacağını kendisi de biliyor olmalı,
tüzüğü değiştirebilir veya Cumhurbaşkanı olabilir, ancak her iki durumda
da artık bildiğimiz Erdoğan olmayacaktır.

Bu sebeple kendisinin pek de "aptal" olduğunu düşünmüyorum. Yanlış
yapmış olabilir, tabii ki. Yine de siyasi olarak uğradığı zararı telafi
etmesini bildi.

Bununla beraber eylemleri neden provoke ettiğinin cevabı da hala meçhul.
Muhtemelen bir süre daha meçhul kalacak.

    bu iktidar tarafindan bir kontrollü yangin cikarma hamlesi miydi?
    belki de, bilemiyorum. öyleyse ne türden bir nedenselligi vardi,
    sonra yangin kontrolden cikinca neler oldu ve dahasi neden böyle
    oldu? üzerinde cok konusulacak, incelenecek ve veriler cikacaktir
    ortaya. simdiki haliyle, ochamli’nin usturasi araciligiyla, basitce,
    artik otoritesini kurmus ve egemenligini tamamlamis -hic bir
    egemenligin tamamlanmis olamayacagini, iktidar blogunun catlaksiz ve
    düz anlasilamayacagini göz ardi etmeden söylüyorum bunu- bir iktidar
    sorunu yasadigimizi söyleyebiliriz yine de. üniversite köselerinden
    yargiya, polis teskilatindan orduya, ekonomiden bütün bir medyaya
    kadar iktidarini tesis etmis olmaktan da gecmis ve “yasam
    tarzlari”nin ayarlanmasi, sehrin ve bedenin düzenlenmesi, devlet
    gelenegi olarak devralinmis bir “toplum mühendisligi”nin isletilmesi
    noktasina gelmis durumda, akp iktidari. eger buna bir itrazin yoksa,
    olan bitenleri bir “yönetim beceriksizligi” ya da firsat kollayan
    vesayet rejiminin hortlamasindan önce ve öte bir sorun olarak
    anlamak gerekir sözüme hak verirsin sanirim.

Bu itirazların ve eleştirinin içeriğine katılıyorum. AKP ve bilhassa
Tayyip Erdoğan, üzerine vazife olmayan pek çok işle meşgul. Bunda
Kemalist oligarşinin artık veri olarak aldığımız düzenlemelerinin bir
kısmını yerinden oynatmaya çalışmasının etkisi de var. Cumhuriyetin
gelmiş geçmiş en muktedir insanı hala Tayyip Erdoğan değil, Kemal
Atatürk ve yukardaki iktidar eleştirisinin hepsini onun için de yapmanız
mümkün ama Atatürk'ün zamanında yaptığı "yaşam tarzı ayarlaması"nı veri
kabul edince, şimdi Erdoğan'ın yaptığı göze batıyor.

Birinci mesele, iktidar eleştirisi yapanların (siz değilse de) pek
çoğunun bunu gözden kaçırıp, "Tayyip olmasın ama Atatürk olabilir"
demeleri. Bunu söylediğiniz anda, iktidar eleştirisi samimiyetini de
kaybediyor. Erdoğan'a diktatör diyenlerin hiçbirinin Atatürk'e diktatör
dediğini duymadım ve bu ikisinin "diktasından" birini tercih etmek
mecburiyetinde kalırsam, Erdoğan'ınkini tercih ederim. Reel politikse,
buyrun.

İkinci mesele, "Erdoğan yanlış" demenin, eleştirenleri otomatikman
"doğru" yapmadığı. "Eleştirinizde haklısınız ama bunu düzeltme
ehliyetiniz yok" diyorum kısaca, ehliyetten kastım meşruiyet değil;
sadece "ne yapacağını bilmek" noktasında onu eleştirenlerin hiçbirinin
gerçek bir fikri yok.

Erdoğan park meselesinde ortaya bir "plebisit" lafı attı şimdi, "önce
yargı kararı, eğer yargı inşaata izin verirse plebisit." Doğrudur,
yanlıştır, bu bir fikirdir; ancak kalkıp "park sahibi olmamız insan
hakkıdır, insan hakkı plebisit konusu yapılamaz" diye mücadele etmek
biraz komik. Bu kadar esnetirseniz her şey insan hakkı olabilir,
"seyahat hakkı insan hakkıdır, o halde benzin fiyatları insan haklarına
aykırıdır" diyebilirim mesela.

Muhalefetin parktaki "gaz yedik, şehit verdik, o halde burası bizim"
tavrı, ne yapmaları gerektiğini bilmekten kaynaklanmıyor, bilakis ne
yapacaklarını bilmediklerinden parka sarılmış durumdalar. Bu oyun artık
Erdoğan'ın oyunu, Erdoğan da bundan sonra bildiği şekilde oynayacak.

    bayindirlik meselesi, sanilandan cok daha fazla anlamlara geliyor
    olabilir. bir “iktidar sarhoslugu” ya da bir “aptallik” olarak
    göremeyecegimiz kadar derin bir sorun. bunu benim olaydan
    cikarsadigimim yönleriyle degil, reel politik acidan bile böyle
    oldugunu düsünüyorum. erdogan hic de “yanlis” bir sey yapmis falan
    degil böyle alirsak, otoritesinin sinirlariyla ilgili bir sorun
    vardi ve bastan önü alinmasi gereken bir meseleydi bu. yani iktidar
    aslinda meselenin aldigi gidisat nedeniyle hic de “bir kac agac”tan
    ibaret bir sorun olmadigini en basinda anladi ve ona reaksiyon
    gösterdi. bu reaksiyon yol actigi sonuclarla birlikte dogru
    yönetilmis midir, mantikli bir iktidar sorunu nasil cözerdi ayri bir
    konu, ama bu da aslinda agora’da olan bitenlere bakanlarin ya da
    anlamaya calisanlarin derdi olabilecek bir sey degil esas
    itibariyle. niye olsun?

Sol muhalefete "onu yapmayalım, bunu yapmayalım, peki ne yapalım?" diye
sorduğumuzda aldığımız cevap ne olur? Buna kuşatıcı ve ikna edici bir
cevap vermediği sürece, muhalefet sadece Erdoğan'ın meşruiyet
kaynaklarından biri haline gelir. Şu an seyrettiğimiz süreç de bu, dönüp
yarın Avrupa liderlerine "diktatör olsaydım, eylemcilerle biraraya
gelmezdim" diyecektir eminim.

İktidarının sınırlanması gerekiyordu, evet, ancak buradaki mesele
iktidarının kimlerce sınırlandığı ve onu sınırlamaya çalışanların kendi
iktidar meşruiyetlerini nereden aldıkları. Önceki yorumlarda "bir
iktidar ancak başka bir iktidar tarafından sınırlanabilir" demişimdir,
eğer sınırlamayı "halk" yapacaksa, amenna, ancak burada "halk adına
eylemciler" veya "halk adına yargı" yapacaksa, onların da kendi
meşruiyetlerini "çek etmelerinde" fayda var.

Bu gösteriler yukarıda andığım gibi, kitlenin ancak bir bölümünün
gösterisine dönüştü ve her ne kadar Erdoğan'ın meşruiyetine yönelmiş
görünse de, kullanılan dil "bidon kafalı beyinsiz koyunlar"ın seçme
meşruiyetine yöneldi. Bu da Erdoğan'ın kendi seçmeni nezdindeki
itibarını kuvvetlendirdi. Bunun da aranan sonucun tam tersi olması
lazım.

    ezber bozmak? ezber bozdugunu söyleyenlere ezberlerini bozmayi
    önermek güzel bir ironi barindiriyor icinde. iyi güzel de hangi
    ezberler? bu olay zaten bizzat “kendi ezberimiz” hakkinda kriz degil
    mi? bu yüzden, olayi yorumlayisinin özü bir ezber üzerine
    kurulmusken nasil ezber bozmak gerektiginden söz edebilirsin ki?

Eylemin bozduğu ezber, ilk iki günde bozuldu, sonraki kısım bildiğimiz
"kırmızı bayraklı taşlı sopalı adamlar vs kask takmış gazlı TOMAlı
polis", "tencere tava çalan teyze vs başörtülü kız", "ekşi Kemalist vs
göbeğini kaşıyan adam" perdelerinden ibaret bir oyundu. Merakı olan
"İhsan Eliaçık vs diğer müslümanlar" kısmını da seyretmiş olabilir, en
yeni tarafı buydu ancak 1 Haziran'dan sonra (benim açımdan) gerçek bir
yenilik taşımıyordu. Erdoğan'ın bugün "iyi niyetli çevreci çocuklar"
noktasına gelmesi de, o ilk iki gün olanların kendi çevresindeki
yansımaları ve (daha çok) Orta Doğu liderlerine demokrasi aklı verirken,
Batı tarafından evinde diktatör ilan edilmekten kaynaklanan durumu
mümkün olduğunca tedavi etme çabasından kaynaklanıyor.

Ezberden kastım, Erdoğan'ın ezberi değil. Sol muhalefetin hangi dağın
eteğinden doğarsa doğsun, Ulusalcı/Kemalist takımıyla aynı nehirde
buluşması. Bunu bozan bir tek PKK ve legal uzantıları olabiliyor, bir
tek onların müstakil nehirleri mevcut.

Garip bir durum var memleketin siyasi ikliminde, Türklerin solu,
Kürtlerin sağı eksik. (Kürtlerin sağı eksik, çünkü Kürtlerin devleti
yok, anlaşılabilir bir durum.) Türklerde solun olması gereken yerde
Kemalistler protez olarak duruyor ve oradan bir kol büyümesine engel
oluyorlar. Ezber bozmak, birincisi işte bu "nereden başlarsak
başlayalım, sonunda aynı Kemalist nehre birleşiriz" ezberinden
kurtulmayı gerektiriyor.

İkinci ezber, şiddeti tasvip etmediğini söyleyenlerin, ufak bir
provokasyonda şiddete taraf olabilmeleri. Bu legal/illegal solun en
arızalı taraflarından biri ve T.C. de dahil sair kesimlerin illegal
şiddet taşeronu haline gelmiş olmaları bundan. Normal şartlar altında
gayet sakin, şiddet dilinden de eyleminden de uzak insanların, fırsat
buldukları bir anda Hulk'a dönüşmeleri.

http://goo.gl/v3htk 'daki yazıya cevap veren http://goo.gl/njZAg
yazısında, "O hor gördüğün, meydanda halay çekmesine sinir olduğun
‘örgüt’ler olmasaydı, sen bugün Taksim Meydanı’nda olamazdın." gibi bir
ifade var. Bu eylemler iyi barikatlar yapıldığı, polis çok güzel
dövüldüğü, süper halay çekildiği, TOMA'lar derdest edildiği, herkes gaz
maskesi taktığı için başarılı olmadı; başarısı ve desteği barikatsız
olduğu, insanlar polis şiddetine çıplak maruz kaldığı için oldu. Ancak
ezberine dönmesi kısa sürdü tabii. (İlk yazının yorumları da eylemdeki
kafa karışıklığını sergiliyor bana kalırsa.)

Üçüncü ezber genel bir "karşıyım karşı her şeye karşı" havasının,
olabilecek tüm ittifakları yok etmesi. Tamam parkta bina yapılmasına
karşısın, Erdoğan'a karşısın, sermayeye karşısın, polise karşısın,
orduya karşısın, mülkiyete karşısın, silaha karşısın, devrime karşısın,
iktidara karşısın, devrimsizliğe karşısın, muhalefetin bir kısmına
karşısın, diğer kısmı da sana karşı, Stalin'e karşısın, Gorbaçov'a
karşısın, Tito'ya karşısın, revizyonistlere karşısın, anakroniklere
karşısın, Sovyetler'e karşısın, Sosyal Demokratlara karşısın, 4.
Enternasyonal'e karşısın, küreselleşmeye karşısın, küreselleşmemeye de
karşısın, sanayileşmeye karşısın, sanayileşmemeye de karşısın, çevre
kirliliğine karşısın, diktaya karşısın, yönetimsizliğe karşısın,
yönetime de karşısın, açlığa karşısın, tokluğa karşısın...

Bu kadar şeye karşı olunca, tabii ki üretecek çok laf mevcut. Velakin
Erdoğan'a "en haklı yerden" saldırmayı, Kapitalizm'e ek yerinden laf
sokmayı bilmek başka şey, iktidar sorununu çözmek, Kapitalizmin
sağladığı nimetlerin "reprodüksiyonunu" sağlamak başka şey. Bu sebeple,
işte, eleştirisinde haklı ama çözümü namevcut bir fırka haline geliyor.
En yakın mecraya stepne olabiliyor ancak.

Değirmenlerle harbetmek kolay, un öğütmek zordur.

Dördüncü ezber her sosyalist neslin, "devrimi" kendi hayatı içinde
görmek istemesi ve bunun getirdiği acelecilik. Bu acelecilik yüzünden
herhalde bu kadar çok fraksiyon var. Herkes "devrime en kısa yol"u bulma
telaşında ve bu yolu aradıkça devrim uzaklaşıyor.

    “devrim”den ürkmek anlasilir bir sey tamam, ama “düzenden ürkmemek”
    mesela bunun karsisinda nasil anlasilir bir sey olabilir?

Düzenden ürkmüyor değilim, düzenin alternatiflerinden daha çok
ürküyorum. Bana muhayyel de olsa bir çözüm planı sunmak yerine, "bu
işlerin hepsi zamanı gelince çözülür" diyen birilerine, Erdoğan'a karşı
hatırı sayılır tek muhalefet olan Kemalist/Ulusalcıların istismar
edeceği desteği vermiyorum. Erdoğan yanlışsız değil, gücünün ihata
edilmesi gerek, bununla beraber bu gücü ihata etme samimiyeti ne sol
muhaliflerde, ne de Kemalist fraksiyonlarda mevcut. Hepsinin gücü ele
geçirdiğinde, benim gibi sade müslüman vatandaşların topunu attırması
muhtemel.

CNN'in yardımıyla, bir ihtimal Erdoğan'ı köşeye sıkıştırmak mümkün. Onun
da neresi sol, neresi sosyalist, neresi yurtseverce ben bilmiyorum.

İnsan her zaman müttefiklerini seçemeyebilir ama insanın en azından
vazgeçme ve katılmama imkanı vardır. "Fitne çıktığında binekteki insin,
koşan yürüsün, yürüyen dursun, duran otursun" diyen A.S.v.S. Efendimizin
anlattığı bir şey var.

Şunu açıkça söyleyeyim, bu ülkede başlayan bir devrim beklediğiniz
taraflara gitmez. Erdoğan'ın gücünü sınırlayalım derken bir de
bakmışsınız, Erdoğan veya ona benzer biri "tam diktatör" olmuş. On sene
önce bu ihtimal azdı, ordu işin içindeydi ve ne tarafa yatacağı
belliydi, yönetim kadroları amatördü ve güç dengeleri netti. Bugün
rejimin rayından çıkması durumunda trenin hangi istasyonda duracağını
kimse bilemez. Benim ürktüğümden hepinizin ürkmesi lazım, bir iç
karışıklığın sonucu hiç beklediğiniz gibi olmayabilir. İran devrimini
başlatıp, otuz senedir kafasını duvara vuran adamlar gibi olmayın.

    olayi yorumlayisinin hic bir noktasinda bir cevap bulamadim.
    “erdogan yine de iyidir”den baska. bu cevap, agora isgal edilmeden
    ve isgalciler capulcu olarak kodlanmadan önce anlamli olabilirdi
    ancak, simdi ise bir perdeleme islevi görebilir yalnizca. selam ile,
    deyip bitireyim böylece…

Erdoğan ondan daha iyi olanlara nazaran kötü, ondan daha kötü olanlara
nazaran iyidir. Ulusalcı/Kemalist bir lider, bugün hemen her durumda
Erdoğan'dan kötüdür ve el'an, elimizdeki seçenekler, (legal yollardan)
maalesef Erdoğan'dan iyisini sunmuyor. Erdoğan'a oy vermiyorum ama onun
illegal olarak düşürülmesine sebep olacak herhangi bir faaliyetin içinde
olmam. Her feraseti tüketsem, en azından kardeşim olduğu için olmam.

Erdoğan'dan iyisi gelecektir, ancak onu çıkaran siyasi hareket ne
Kemalistler, ne çeşitli fraksiyonlarıyla sosyalistler, ne de kabilesini
dininden önde tutanlar olacaktır. Müslümanlar Erdoğan'a biat etmedi,
yanlış yaptığında onu indirecek ve daha iyisini oraya çıkaracak da bu
ülkedeki (sadece AKP seçmeni değil, tüm) müslümanların kollektif şuuru.
İnşallah bir sonraki biraz daha yontulmuş bir adam olur.

Fazla uzattım, kusuruma bakmayın. Bir de bu font çok küçük, buraya kadar
okumuş olanların gözlerinden öperim.

Selam ile.
