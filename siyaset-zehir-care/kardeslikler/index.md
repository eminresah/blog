============
Kardeşlikler
============

:date: 2014-11-23 02:18:14 +0200

.. :Date:   12704

Tüm insanların kardeş olduğuna dair temenniler duyduğumda, bunun *İslam
kardeşliğinden* farklılığını düşünürüm. İnsanların kardeşliği doğruysa,
inananların kardeşliği ya manasız bir tekrar veyahut *bölücülük*
sayılır. *Zaten kardeş* olan insanlara, *inananlar* ve *inanmayanlar*
diye bir sınır çizdiğimizde, ikiye ayırıyoruz. *İnananlar kardeş de,
inanmayanlar patlıcan mı?* diye bir soru zuhur ediyor.

--------------

Naçizane insanların *kardeşliğinden* de, müminlerin kardeşliğinden de
büyük beklentilerim yok. *Kardeşliğin*, yani, elimizde olmayan cinsten
bir yakınlığın, *vazife* getirdiğini ancak pek kuvvetli bir ortaklık
getirmediğini gözledim. Kardeşlik reddemeyeceğiniz bir ilişki biçimi,
insan evlendiğinden boşanır, arkadaşıyla küser, dostuyla ayrı düşer ama
kardeşi hep kardeşidir ve bu manada yapabileceği bir şey yoktur. İstifa
edemezsin, kardeşlikten kovamazsın.

*Tüm insanlar kardeştir* dediğimizde, her türden insanla kardeş
oluyoruz. Eh, güzel, ama sonra nedir? Bu kardeşliğin bana veya onlara
faydası nedir? *Herkes birbirine öz kardeş gibi davranmalı* diyorsanız,
o öyle olmuyor, yaşayarak öğreniyoruz.

--------------

*İnananlar kardeştir* o sebeple daha manalı bir pozisyon. Burada da
kardeşlik *atsan atılmaz* bir hukuk teşkil ediyor, insan kardeşiyle
kavga eder, farklı düşünür, birbirini kırması da mümkündür ancak bunlar
kardeşliği bitirmez. Ben bu bir milyara baliğ mü'min kardeşlerimin
önemli ekseriyetine kendimi yakın hissedemiyorum, ancak onlarla
kardeşlik hukukunu rafa kaldıramayacağımı da biliyorum. Adam katil,
yalancı, hokkabaz, şantajcı, zani, hırsız, terörist, kötü, kötünün
kötüsü ve en kötü ve saire olsa da kardeşim. *Bu adamlar benim kardeşim
olamaz* demek istediğim çok oluyor, *aklı olsa bunu yapmaz, aklı
olmayanın dini de yoktur, o halde kardeşim değildir* diye mantık
oyunları da kurmak istiyorum ama kendimi inandıramadığım mantığa başkası
da inanmıyor.

--------------

O zaman bu kadar *soytarıyı* benimle kardeş yapan inancın farkına daha
çok varıyorum. Kardeşliğim tüm insanlara şamil olsa, inancımın bir önemi
kalmaz ve kardeşlik de lafa kalbolur. Hem *tüm insanlar kardeştir*
deyince, ya *insan* veya *kardeş* fazlalık hale geliyor. *Tüm insanlar
insandır* veyahut *tüm kardeşler kardeştir* ne kadar manalıysa, *tüm
insanlar kardeştir* de o kadar manalı, çünkü tüm insanlığın sahip olduğu
bir vasfın, pek önemli bir vasıf olduğu söylenemez.

Kardeşlikten *büyük* beklentileri olanlar, *insanların kardeşliğinden*,
herkesin birbirine kardeş gibi davranmasını bekliyor olabilirler. Ancak
bu insanın nefsine, yaşamak ve soyunu devam ettirmek isteyen bir canlı
olduğuna dair herhangi bir çözüm sunmuyor. Kardeşliğin başladığı ve
bittiği bir yer yoksa, ha var, ha yok, ne farkeder?

--------------

*Mü'minler kardeştir* o kadar sası değil, çünkü *mü'min* dediğin adamın
insanlıktan öte bir takım ek özellikleri olduğunu kabul ediyoruz.
*Allah'a ve herkesin işlediğinin hesabını vereceği bir güne iman ediyor*
diye düşünüyorsun mesela. Bu inancı ve o kendini pek kardeş gibi
görmediğin insanlarla aynı *odağa* yöneldiğini de eklersen, insanın tüm
hatalarından öte bir hukuka yol açtığına şahit oluyorsun. Bu şahitlik
insanın inancına mukayyet olmasına sebep oluyor. *Bu tenekeleri bana
altın kardeşler yapıyorsa, herhalde bana da bir takım faydaları
oluyordur.*

Üniforma nasıl sıradan insanları askere çeviriyor ve onları birbirlerine
karşı reddemeyecekleri bir hukukla sorumlu kılıyorsa, iman da sıradan
insanları birbirine karşı hukukla donatıyor. Bu hukuka herkes riayet
etmiyor, bu hukukun bir zorlayıcılığı yok ve (ben de dahil) pek çoğu
için *kardeşlik*, inanmayan insanlarla muhatap olurken imtihan vesilesi
ve hikmetini anlamak her zaman kolay değil. Mamafih kardeşlik çizgisinin
*aynı Rabbin kullarından* çekilmesinin manasını yaşadıkça ve
kardeşlerini, inanmayanların hoşuna gitmek için *satıp* kaybolanları
gördükçe kavrıyoruz.

Mü'min için kardeşlik Allah'ın yüklediği bir pusula vazifesi görüyor.
Kardeşlik hukukunu başkalarına iyilik adına değil, kendini kaybetmemek
için sürdürmek zorunda. Mesele de insanın kiminle kardeş olduğu değil,
hangi faziletin bu kardeşliğe sebep olduğu.
