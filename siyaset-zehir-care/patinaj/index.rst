=======
Patinaj
=======

:date: 2016-03-22 00:36:30 +0200

.. :Author: Emin Reşah
.. :Date:   12422

Politik konuları fazla ciddiye alan insanların, kendi etrafında dönmek gibi bir
hususiyetleri vardır. Mensubiyetlerini daha ciddiye aldıkça, daha hızlı dönerler
ve bu dönüşün toplumu ilerleteceğini sanırlar.

Toprakla, yani toplumun değerleriyle, anlayışıyla teması ne kadar azalırsa, bir
insanın *dönüştürücülük* ve *ilerleticilik* vasfı o kadar kaybolur. Kendi
etrafında dönen insanların bir noktadan sonra tüm bu değerlerden uzaklaşıp,
patinaj yapmaya başlaması bundan.

Bizatihi kötü olduğunu iddia edemem, ben de bir çok konuda patinaj yaptığımı
hissediyorum. Bununla beraber kendime bir *dünyayı değiştiricilik* vasfı
atfetmiyorum, gücüm en fazla kendimi değiştirmeye yeter. Onu bile
becerebildiğimi sanmıyorum.

Patinaj insanların *ben bu kadar hızlı dönerken, toplum neden yerine sayıyor?*
diye soranlarına bir cevap. Topluma bir faydası olacak insanın, bastığı toprak
ve taşıdığı toplum arasındaki teması kaybetmemesi beklenir.
