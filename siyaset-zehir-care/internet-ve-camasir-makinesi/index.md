============================
Internet ve Çamaşır Makinesi
============================

:date: 2014-11-23 02:18:14 +0200

.. :Author: Emin Reşah
.. :Date:   <>

Internet'in dünyayı ne kadar değiştirdiği bilhassa Internet'in en münbit
konularından biri. Bundan onbeş sene evvel, hem ben, hem Internet genç
iken dünyanın nasıl bir hal alacağına dair yüksek heyecanlarım vardı.
Artık Internet saatlerimi ayarlıyor, daha az Internet'in daha faydalı
olduğunu düşünüyor ve Internetsiz saatlerime değer veriyorum. Bu
yazıların pek çoğu Internet kesikken yazılıyor mesela, *bir şeylere
bakıyım* deyince ne yazmak, ne okumak mümkün.

Cambridge iktisat profesörlerinden Ha-Joon Chang'ın *23 Things They
Don't Tell You About Capitalism* kitabından *daha önce bahsetmiştim.*.
Kitaptaki 4. *şey* Internet'in hayatlar üzerindeki değişikliğinin ne
kadar büyük olduğunu çamaşır makinesiyle karşılaştırarak soruşturuyor.
Kitabı okurken kendi kafama uygun birini bulmuş olmak hoşuma gitmişti.
İnsanların *çamaşır makinesi çağı* diye bir şeyden bahsettiğini duymadım
ancak Chang'ın söylediklerine bakınca, hayatımızı değiştiren asıl icad
Internet değil, çamaşır makinesi olmuş.

Çamaşır yıkamanın şimdikinin 10 katı zaman aldığı bir devirde,
kadınların ev dışında herhangi bir iş yapması hemen hemen imkansızdı.
Internet'in hayatımıza getirdiği güzelliklerin hiçbiri Batı ülkelerinde
bugün kadınların %80'inin çalışmasını sağlayan çamaşır makinesi ve
benzeri icatlar kadar önemli değildir diyor profesör.

İletişim süresindeki kısalma açısından ise telgrafın sonraki icatların
hepsinden daha önemli bir etkisi olduğunu söylüyor. Telgraftan önce
Birleşik Devletler'in bir ucundan diğerine 2 haftada giden 300 kelimelik
mesaj, telgraftan sonra 4 dakikada gitmeye başlamış. Bu da 2500 kat
iyileştirme demek. 4 dakika bugün 1 saniyeye inmiş olabilir, ancak bu
240 kat iyileşme demek ve nisbi olarak o kadar hayati değil. Bu açıdan
telgraf daha büyük bir etki doğurmuş diyebiliriz.

Yazar globalizmden de azıcık bahsediyor. Küreselleşmenin asıl kaynağının
teknoloji değil, gümrük ve işgücü akışını belirleyen mevzuat olduğunu,
bugünküne nazaran primitif iletişim teknolojilerine rağmen 1860'ların
1960'lardan daha global sayılabileceğini söylüyor. Gümrük duvarları ve
işgücü akışının zorlaştırıldığı 1960-80 arasının ondan yüz yıl öncesine
nazaran daha az global olduğunu. Burada yazarın söylediği biraz tuhaf
gelse de gitmek istediğiniz ülkelerin vize şartlarını düşününce bu da
doğru olabilir. Ancak teknolojik imkansızlığın mevzuat üretmeyi lüzumsuz
kıldığını da söyleyebiliriz. *1870'lerde buradan Amerika'ya gitmek o
kadar zordu ki gideni hemen kabul ediyorlardı* diyebiliriz.

Hasılı hayatımızı neyin daha çok değiştirdiğini düşünürken sadece yakın
olana değil, bugünkü sosyal ve ekonomik düzenin kurulmasını sağlayan
geçmişteki icatlara da bakmak gerekir diyor Chang.
