================================
Kültür İşlerinde Devletin Parası
================================

:date: 2014-11-23 03:41:51 +0200

.. :Author: Emin Reşah
.. :Date:   <11982 - Sat 06:19>

Devletin temel fonksiyonu, vatandaşlarından edindiği geliri belli
politikalara uygun harcamasıdır. İşin içindeki bütün metafizik, millet
şuurundan, devletin kutsallığına bütün temel arayışları bu fonksiyonun
icrasını kolaylaştırmak amacıyla uydurulmuştur.

Devletin fonksiyonunu daraltmayı hedefleyenler, devletin parasını
verimli olarak kullanmasının imkansızlığından da bahseder. Devletin
parası bir yerde *hiç kimsenin parasıdır*. Devlete has fonksiyonların
mümkün olduğunca daralmasını bunun için savunurlar.

Şu sıralar idrak ettiğimiz *Devlet Tiyatroları* tartışmasından sonra
aklıma geldi. Her ne kadar bu gibi meseleler hiçbir zaman teorik olarak,
*devletin tiyatrosu olur mu* gibi belli cevaba matuf sorular dışında
*ben sen onlar* düzleminin ötesinde bir yerde konuşulmasa da devletin
kültürel harcamalarını ele almanın, devletin kendisini ele almak için
bir başlangıç olabileceğini düşündüm.

*Devletin X'i olur mu?* tarzı sorular, *devlet parasını nereye
harcasın?* sorusunun demagojik şeklidir. Toplumla ilgili hemen bütün
meselelerde, X'i değiştirerek böyle bir soru sorabilirsiniz ve
meşrebinize göre *olur* veya *olmaz* diyebilirsiniz, ancak bu cevapların
hemen hepsi keyfi cevaplardır. *Devletin okulu olur mu*, *Devletin
camisi olur mu*, *Devletin ordusu olur mu*, *Devletin ordusuna tahsis
ettiği tatil köyleri olur mu*, *Devletin öğretmenlerine mahsus otelleri
olur mu*, *Devletin kumar oynatma kurumu olur mu* diye sorular sormak,
*olur* veya *olmaz* şeklinde iki seçeneğe indirilmiş cevaplar olduğu
için kısır tartışmalar yaratır. Bu çeşit *ikili* tartışmalardan da
herkes kendi düşüncesinin mutlaklığına inanarak çıkar.

Kabuller
--------

#. Devlet her vatandaşından eşit vergi almaz. İnsanların gelirlerinin
   aynı olmadığı yerde bu zaten imkansızdır. Herkesten eşit vergi demek,
   vergi veremeyecek insanların olduğu yerde kimseden vergi almamak
   demektir.

#. Devlet vatandaşı adına harcama yapar. Her harcama kaleminde vatandaşa
   sormak imkansız ve gereksizdir. Demokrasiler seçimler yoluyla
   devletin parasının nasıl kullanılacağını belli periyotlarda millete
   sorar.

#. Devletin kültürel alandan tamamen çekilmesi, toplumun kendi
   mekanizmalarının kültürünü devam ettirmeye yettiği anlamına gelir.
   Bunun için bireyin mensubu bulunduğu kültürü, kendi geliriyle
   yaşatabilecek durumda olması gerekir.

Mesele
------

Eğer devletin parasıyla ne yaptığının çerçevesini çizmek istiyorsak,
bireyin, kendini mensup hissettiği toplumun ve vatandaşı olduğu devletin
arasındaki para trafiğine bakmak gerekir.

Devletin kültür işlerini tamamen topluma bırakması, maddi imkanları
geniş kültürlerin yaşamasına ve diğerlerinin yok olmasına sebep olur.
Tiyatroya gidebilecek toplumların tiyatrosu olur, konsere zaman
ayırabilecek insanlara konser verilir vs.

Uygulanması kolay bir ilke olmakla beraber, doğru sonuçlara yol
açmayabilir. Devletin kültürleri korumak gibi bir meselesi olmadığını
kabul ediyorsanız, hakim kültürün elinde diğerlerinin erimesinin makul
olduğunu söylüyorsunuz demektir.

Şahsen devletin bu işlerden tamamen çekilmesinin, toplumları kültürel
olarak ileriye değil, geriye götüreceğini düşünüyorum. Bununla beraber
günümüzdeki gibi *doğrudan destek* de çalışabilecek bir model değildir.
Devlet tiyatro yapmaya başladığında da, hakim kültürün egemenliği devam
eder ve devletin kaynakları hor kullanılır.

Bu sorun demokrasilerin çözemediği azınlıkların hukuku meselesine çok
benzer. Demokrasilerde sadece çoğunluğun dediğinin olması, azınlıkların
baskı altında yaşamasına sebep olur; sayınız yeterince fazla değilse,
asla sizin dediğiniz olmaz. Batı demokrasilerinin gözettiği *azınlıklara
müsamaha* ilkesi de, bazı durumlarda çoğunluğun haklarını gözetmediği
için sorunludur. Örnek olarak eğer bir millette işsizlik %20, engellilik
%10 ise ve devlet iş bulmada engellilere öncelik tanıyorsa, engelli
olmayanlara haksızlık yapıyordur. Bin kişinin gittiği bir ibadethaneyle,
on kişinin gittiği bir ibadethaneye aynı ölçüde destek veriyorsa, büyük
olana haksızlık yapıyor demektir. Öncelik veya desteğin *hiç olmadığı*
duruma nazaran daha adil olsa da, azınlıkların ne ölçüde korunacağı
çözülmemiş bir problemdir.

Bu mesele devletin kendi kurumlarına/memurlarına değil, bireyler adına
toplumlara destek vermesiyle çözülür. Devletin doğrudan tiyatroyla
ilgilenmesi, kültür politikasını devreye soktuğu için zararlıdır.
Devletin tiyatroyla hiç ilgilenmemesi, hakim kültürlerin tasallutuna yol
açtığı için zararlıdır. Bu iki uç yerine, devlet, bireye *senin adına
hangi kültür kurumlarına destek vereyim* diye sorar. Bu kültür
kurumlarının hangi kültürü yaşatmak istediğine devlet karışmaz, ancak bu
kültür kurumları da ait oldukları toplumlar için faydalı değilse ve
bireylerin desteğini çekemiyorsa yok olur.

Belli kültürel özellikleri olan T grubunun millet içinde ufak bir
azınlık olduğunu düşünelim. Bu grubun demokrasi yoluyla devletin
politikalarına etki etmesi imkansızdır. Devletin doğrudan kültür
kurumlarına sahip olduğu bir düzende de T'ye mensup bireylerin kendi
kültürleriyle ilgili bir etkinlik bulması imkansızdır.

Bunun yerine devlet T'ye mensup bireylere, hangi kültürel kurumları
desteklemek istediklerini sorar. Her vatandaşa eşit miktarda ayrılmış
bütçeden bu kurumlara destek verilir. T'ye mensup 1000 kişi varsa,
devlet de kişi başına 100 lira destek veriyorsa, T'nin cami, tiyatro,
sinema, cemevi, kilise, kulüp vs. kültürel kurumları 1000x100 = 100.000
lira destek alır. Bunların ne şekilde kullanılacağına da, yine T'nin
arasından çıkmış yöneticileri karar vereceği için kontrol/denge bireyin
elinde olacaktır. Bireyler destek olacakları kurumları kendileri
seçebildiği için, kültürünün hakkını vermeyen kurumlar yok olur ve
hakkını verenler, bu desteğin de ötesinde popülerlikten kaynaklanan
destek bulur.

Bu mekanizmaya bu haliyle *verginin eşitsizliği* açısından bir itirazda
bulunmak mümkündür. Ancak devletin gelirlerinden konuşurken bu itiraz da
anlamını kaybedecektir.

Tanımlar
--------

*Toplum*
    Bir insanın kendini mensup hissettiği insan topluluğu. Devlet gibi
    kanun yoluyla değil, sosyal mensubiyet esasıyla yaşar. Kültür birey veya
    devletten daha çok, toplumların bir özelliğidir.

*Millet*
    Bir devletin vatandaşlarının tamamı.
