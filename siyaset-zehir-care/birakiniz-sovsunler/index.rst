===================
Bırakınız Sövsünler
===================

:date: 2014-11-23 02:18:14 +0200

.. :Date:   12728

İnsanımızın kimisinde müthiş bir Erdoğan kini var. Çok acayip bir öfke.
Onun yanacağını bilseler dünyayı ateşe atmaktan çekinmeyecek kadar derin
bir öfke. Hayret ediyorum.

Öfkenin baldan tatlı olmasını anladım. Öfke şeker gibi, her defasında
biraz daha fazla yemek gerekiyor, bünyemiz tolere etmeye başlayınca daha
derinden bir öfke, daha sert laf sokma, daha bilmiş hakaretler. Konuyu
bilmesem *bu adam bunların canına kastetti galiba* diye düşünürüm.
Açıklamak zor.

Erdoğan'da bu memlekette nefret ettikleri her şeyi görmeye başladılar.
Bu *nefret edilesi* hasletlerin onda olup olmaması değil mesele. O artık
bir remz ve sevgili beyazlarımız, ona hakaret ederek *geçmişten* ve
*insanlardan* kurtulmaya çalışıyor.

Bizi Batı'dan ayıran özellikler var. Bu özelliklerin pek çoğu, belki de
hepsi, *utanılası* özellikler gibi geliyor olmalı. Son ikiyüz yıldır en
büyük gayemiz *Batılı gibi* olmaktı ve çıka çıka böyle bir başbakanımız
oldu. Kunduzoğlu kunduz.

Hayatını *sosyal* medyada kendi kendine Erdoğan ve taraftarlarına
söverek geçirenlere bakınca, hakaretlerinden az veya çok nasiplenmiş
biri olarak, pek üzüldüğümü söyleyemiyorum. Erdoğan beyazlara tarihin
intikamı gibi bir şey.

Ben de (sanırım pek çokları gibi) beyazların gerçekten beyaz, içi de
dışı gibi sevgi dolu, bu milletin mürebbiyesi insanlar olduğunu
düşünürdüm. Meğer içlerindeki cerahati akıtmak için Tayyip gibi bir
ustura lazımmış. Azıcık fırsat üretince, *waauuww*, neler çıktı neler.

Şahsen benim de nefret etmek istediğim insanlar var ama günümü böyle
geçirmeyi düşününce, hayır, ne kadar komik. Sevmediğim insanların
anılmasını, onlara zihnen vakit ayırmayı çok görür ve mümkün olduğunca
çalıyı dolaşırım. Erdoğan'ı sevmesem de öyle yapardım, kendime bir dünya
kurar, ötesiyle fazla ilgilenmezdim. Başbakan evimi bulup bana omuz
atacak değil herhalde.

Ama yok, öyle yapmıyorlar. Alışmış kudurmuştan beterdir demişler ya,
Tayyipfobikler bir defa aşağılamaya, o *medenilik* vasfının getirdiği
yüksek seciyeyle sövmeye alışınca, bırakamıyorlar. Erdoğan'ı sevenler
bunlardan alınıyor, tabi, çok sevsem ben de alınırdım ama aslında
şekerin sağlıksız bir gıda olması gibi, bünyelerini tembelleştirdiğinin
farkında değiller.

Zihinleri tembelleşiyor, çünkü Erdoğan'a karşı çok kolay *haklı*
olabiliyorlar. *Diktatör* deyince *demokrat*, *dinci* deyince *medeni*,
*başçalan* deyince ekstra ekstra *dürüst* olabiliyor. Fazla bir düşünce
üretmeye, çözüm bulmaya, insanlara güven vermeye gerek yok, iki laf
sokuyorsun, oluyor sana muhalefet. Renkli, zeka ürünü, Türklerin (Ulu
Önder Atatürk'ün dediği gibi) zeki olduğunu gösteren laflar bunlar ama
ah, işte, Tayyip çıktığı yerden inmeyi bilmiyor.

Önceden azıcık kızıyordum ama artık sadece acıyorum. Bir noktadan sonra,
insanların neyle beslendiğini, zihinlerini neyle beslediklerini kontrol
etmek imkansız. Zihinleri kendi pişirip, kendi yedikleri öfke şekerini
bırakamadığı sürece, Tayyip veya benzeri adamlar sayesinde, bulundukları
yerin bir adım ötesine gidemeyecek gibi duruyorlar.

Adama ve seçmenlerine tepeden bakmayı, bazen vazıh, bazen zımnî hakaret
etmeyi, kendini *müstemlekenin sınıf başkanı* gibi görmeyi, Batı'nın her
tür hıyarının memleketimizdeki tuzlukçuluğunu terk etmeyi
öğrenemedikleri sürece, azaplarının sonu gelmeyecek. Bugün ona, yarın
başkasına, ilgili ilgisiz her fırsatta patlayacak ve hayatını öfkeye
ayırmak ceza olarak onlara yetecek.
