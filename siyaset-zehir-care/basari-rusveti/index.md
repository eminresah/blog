==============
Başarı Rüşveti
==============

:date: 2014-11-23 03:41:51 +0200

.. :Author: Emin Reşah
.. :Date:   12841

Toplumun zekilere ve başarılılara ihtiramı da bir rüşvet olarak
algılanabilir mi? Başarılı insanların daha iyi yaşaması, onların
toplumun kurallarını değiştirmek istemesine engel ve bu *iyi yaşamayı*
insanlar sunulmuş bir rüşvet olarak algılamak mümkün. Konfor bölgesinden
kim çıkacak?

İhtilal yapmaya niyetlenenlerin mutsuzluğunu giderince, onlara yeni
bağlar, yeni rüşvetler verince, o kekrelikleri de kaybolur. Etrafına
birkaç kişiyi toplamış ve toplumu değiştirmeye niyetlenen birini
yaklaşıp, önce tabii ki ufak hediyelerle ve sonra içindeki boşluğu
dolduracak ikramlarla kazanmak mümkün olmalı. İçindeki acıyı bastıracak
ve ona dünya nimetlerinden tattıracak bir rüşvetçilik.

Böyle bir politika, mutsuz insanları başsız bırakır. Başsız kalan mutsuz
insanların, fikirsiz kalan toplulukların acemi tavuklar gibi suça
itilmesi ve *sadece bir asayiş meselesi* haline gelmesi kolaydır.
**Herkes** onları sömürdüğünde ve kimse gerçekten onların derdini
dinlemek istemediğinde, bu mutsuz insanlar da arızanın bizzat
kendilerinde olduğunu düşünür.

Kapitalizmin popülerliğe verdiği önem de belki buradan. İnsan yeterince
popüler olduğunda, bir şeyleri değiştirme imkanına sahip olur. Toplumun
stabilliği için popüler olanı *iyi yaşam rüşvetiyle* bağlarsın. Hangi
kekre devrimci, çocukluğundan beri içinde büyüyen komplekslerinin bir
kısmına sürülmüş merhemi reddedebilir?

Kapitalizm *orta sınıflar* için bir meritokrasi gibi çalışıyor.
Yeterince iyiysen, seni iyi yaşatıyor. Yaptığın işin veya fonksiyonunun
gerçekte bir önemi yok. Sırf *başa bela* olmaman için dahi böyle
yapıyor. *Lisanslı muhalif* değilsen, yani boş konuşmanın daha faydalı
bulunduğu ve taltif gördüğü üniversite gibi mekanlarda yükselmiş ve bu
yüzden de etkisi mümkün mertebe azaltılmış biri değilsen, gerçek bir
muhalif olmana imkan verilmeyecektir. Bu *imkansızlık* bir engelleme
yoluyla değil, seni Gulag adalarına göndererek değil, hayatında, birey
olarak bir değişiklik yapma ihtiyacını ortadan kaldırarak sağlanacaktır.
Lisanslı muhalifin lisansı da, asla konfor bölgesinden çıkamayacak
insanlardan olması.

Fikirlerini yaymak da, konuşmak da serbest, sana güzel bir iş ve pahalı
oyuncaklar vereceğiz. Bu sayede içindeki muhalifi susturman mümkün
olacak. Sen de biz de mutlu olacağız.
