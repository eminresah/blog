=====================
Filistine Ne Yapmalı?
=====================

:date: 2014-11-23 02:18:14 +0200

.. :Author: Emin Reşah
.. :Date:   12798

Filistin meselesi kadar kafamı karıştıran bir mesele yok. Kafa
karışıklığımın sebebi, ortalıkta *müslüman* diye gezen bazı aşağılık
kompleksli tiplerin *ecnebi* nezdinde hoş görünmek için *iki tarafa da
eşit mesafedeymiş gibi* yapması tarzında bir karışıklık değil. Hamdolsun
ne tarafta olduğumu, elimdeki taş olsa hangi tarafa atacağımı biliyorum.

Kafamın karışıklığı *ne yapmalı?* sorusundan kaynaklanıyor.

Şimdi, maksat sadece kanı durdurmak ve adı var kendi yok bir Filistin
devleti tesis etmek değil. *Çözüm* dediğimiz, bu bölgede İsrail isimli
terör örgütünün kötü bir hatıra haline gelmesi.

Ancak bunun nasıl olacağı hususu, işte orası biraz *karmaşık.* Sair
Arapların Gazze'ye yardım etmeyişlerinin temelinde yatan ve üç savaşta,
çoğunluk oldukları halde yenilmiş olmalarından kaynaklanan o *yılgınlık*
veya *öğrenilmiş çaresizlik* durumunu tahmin ediyorum. 48, 67 ve 73
savaşlarında yenilmiş Araplar için Filistinliler, kendi mağlubiyetlerini
hatırlatan ve belki sırf bu sebeple bile, gözden ırak tutmak istedikleri
insanlar. İsrail'in karşısında duracak cesaretleri yok, zaten artık
yöneticileri de yeterince *satılmış* ve böyle bir cesaret aradıklarını
sanmıyorum.

Terörist İsrail nasıl yenilir? Dünyanın güçlü orduları arkasındayken ve
kendisi de hayatta kalmak için nükleer ve biyolojik silah kullanmak da
dahil, her tür zulmü yapabilecekken, doğrudan, cepheden bir savaşla
sonuç almaya çalışmak herhalde üzerinde durulacak bir seçenek değil.
Daha doğrusu, bir seçenek olsa bile, Türkiye de dahil etraftaki kimsenin
elinde, bu adamların politikalarını değiştirecek kadar güçlü bir ordu
yok.

Mamafih müfsid Yahudinin zayıf tarafları da muhakkak var. Hükümetindeki
altı yamalı koalisyondan, vatandaşlarının %20'sinin Arap olmasına,
1980'lerden beri senede 3 milyar dolardan fazla destek veren Amerika'nın
artık keseyi küçültmek istemesine pek çok etken mevcut. Zamanımız
Batı'nın kurduğu makinanın çarkı olmak istemeyen müslümanların her tür
zulme layık görüldükleri bir zaman ve Avrupa ve Batı yönetimleri de
Terörist İsrail'in zulmüne bu sebeple razı. Yine de zaman onların
aleyhine işliyor, çünkü Batı medeniyetinin kendine çizdiği tüm yollar
korku filmlerine çıkıyor. Geleceğe dair bizim kafamız bir karışıksa,
onların kafası bin karışık. Biz kurdukları tezgahların sebebi de zaten
bu geleceğe güvensizlik, çevre sorunları, ekonomik krizler, güç
dengelerinin bir anda değişmesi ve Batı'nın özgürlük ideolojisinin
teknoloji karşısında fonksiyonunu kaybediyor oluşu, Batı zihnini daha
tedirgin hale getiriyor. Konforunu kaybedeceğinden korkan adamın
paranoyası. Yoksa iki kuleye iki uçak çakıldı ve üçbin kişi öldü diye
tarihin en büyük *askeri seferine* çıkmazdı.

*İslami terörden* bu kadar korkuyor olmalarının sebebi de (anladığım
kadarıyla) bu. Sadece bilinçli bir *düşmanımız olsun ki, sıkı duralım*
anlayışı değil, halklarının bilinçaltından tepen bir kaygı. Dip kaygısı.

Terörist İsrail bu kaygının somut halini temsil ediyor. Onun yıkılması
demek, Batı medeniyetinin temsilen iflası demek. Bu savaş o sebeple
*herhangi bir savaş* değil.

Terörist İsrail'in nasıl da Batı normlarına uymayan, Birleşmiş Milletler
kararlarına saygısız, zalim bir örgüt olduğu gibi şikayetler nedense pek
naif, pek manasız. Ne bekliyordunuz? Batı kafası, Jül Sezar'ın *De Bello
Gallico* (Galya Savaşı Üzerine) kitabından beri, *barbar ülkeleri işgal
etmek ve onları medenileştirmek* prensibiyle çalışır, Yeni Dünya'yı
işgal edip, sömürgeciliği icad etmesi bu sayede oldu ve bizim gibi
*doğuluların* bunu anlaması sanırım asla mümkün olmayacak. Bugün
Terörist İsrail'in yaptığı da sömürgecilik, öldürdükleri çocukların
bahanesi olarak *geri kalmış topraklara medeniyet getirdiklerini* öne
sürebiliyorlar. Kendilerinin orada yaşamaya daha layık olduklarını, *pis
Arapların* roketleriyle konforlarını bozduklarını ve güçlerinin
kendilerini *haklı* yaptığını.

--------------

Birinci derdimiz, Filistin için ne istediğimizi bilmiyor olmak. İki
devlet mi, tek devlet mi? Gayemiz Yahudilerin oradan çıkması mı, yoksa
beraber yaşayabilmeleri mi? Ulaşmaya çalıştığımız yere hangi vasıtalarla
ulaşabiliriz ve bunlardan hangileri makul, hangileri haklı?

Bu çeşit soruları sormaya başlayınca, Filistin konusunda slogan
üretenlerin pek çoğunun aslında ne yapmak istediğimizden bîhaber
olduğunu farkedersiniz. Benim bildiğimden değil, ancak bilmediğimi ve
asıl derdimizin bu olduğunu tesbit edecek kadar cesaret bile yok. Bu
meselede Terörist İsrail dışında kimse ne yapmak istediğini bilmiyor ve
bu sebeple hedefine adım adım yaklaşan onlar. Biz sadece savunmada,
onların yaptıklarını kınayacak, kızacak, kahırlanacak durumdayız.

Elbette *İsrail'in yok olması* kabilinden *ne istediğini bilme* mevcut
ancak İsrail'in yerine bir şey koymadan onun gitmeyeceğini de herhalde
herkes az çok anlar. İsrail'in yerine ne konacağını tam olarak bilen,
bilmek isteyen kimse var mı?

Zulüm esnasında zalimin elinden kurtulmak o derece şiddetli bir arzu ki,
akabinde ne olacağını önemini kaybeder. Bununla beraber savaşları
kazananlar da, hedeflerinin farkında olup, bunlara nasıl erişebileceğini
bilenler.

Filistin'in nasıl bir ülke olacağı konusunda bir *hayal birliği* yok.
Seküler mi olacak, din devleti mi, Yahudilerin yaşamasına izin mi
verilecek, yoksa *iki devletli çözüm* dedikleri cinsten, pratikte
İsrail'e her şekilde bağımlı bir devlet mi? İnsanlar akan kanın
durmasının en kısa yolunun ne olduğunu düşünüyor ancak hayatta
kalanların nasıl yaşayacağı meselesinin üzerinde durmuyor. Akan kanın
durmasının yolu da hayatta kalanların ne olacağına karar vermek.

Bu hayal birliğinin yokluğu, sair müslüman devletlerin Filistinlileri
yalnız bırakmasına da sebep. Terörist İsrail'in neden bu kadar acımasız
bir zulüm uygulayabildiğinin cevabı da biraz bu. Etrafındaki devletler,
Ürdün olsun, Mısır olsun, Suriye olsun, Terörist İsrail'e düşman
gözükmekle beraber Filistinlilerin *uzak bir ihtimal de olsa*
kurtulmasını istemiyor. Hem Terörist İsrail onlarla uğraştıkça,
kendilerine sıra gelmeyeceğini, hem de kendi rejimlerinin tartışma
konusu yapılmayacağını az çok tahmin ediyor olmalılar.

İkinci mesele *düşmanı* tanımıyor olmamız. Memlekette adam gibi Arapça
bilen kimse bile azken, İbranice bilip kıvranışlarını onlardan daha iyi
bilecek kimsemiz yok. İsrail'in herhangi bir köyünde, son seçimde hangi
partiye kaç oy çıktığını bilmeden, onları kendilerinden iyi tanımadan,
devlet kademelerinde hangi Sefarad hangi Aşkenazla mücadeleye girmiş
haberimiz olmadan bu kavgayı yürütemeyiz.

Üçüncü mesele düşmanın da zor durumda olduğunu görmemek. Filistinliler
için olabilecek en kötü şeyler zaten oluyor ancak Terörist İsrail için
ihtimallerin korkusu büyük. Senelerdir konuşulan *iki devletli çözümün*
artık imkansız olduğunun kendileri de farkında, Filistin nüfusu ortadan
kaldıramayacakları kadar çok ve işgal ettikleri toprakları ilhak
ettikleri takdirde, ülke nüfusunun çoğunluğunun Arap olacağının
bilincindeler. Filistinlilere ikinci sınıf vatandaşlık önerseler bile bu
kaç yıl devam edebilir? Silahlı veya silahsız direniş devam ettiği
sürece rahat edemeyeceklerini, hayatlarını asker gibi, her an güvenlik
riski altında geçirmenin boğuculuğunun farkına varıyorlar. (İsrail'de
doğan Yahudilerin önemli oranda Batı ülkelerine göç etmeye başladığını
okudum.) Silahla kazanılamayacak savaşlar vardır ve İsrail'inki böyle
bir savaş. Dünyanın en yüksek teknolojili silahlarına da sahip olsalar,
vatandaşına huzur veremiyor, onları (elbette farkında oldukları)
*toplama kampı seyircisi* konumundan çıkaramıyorsan, ne fayda?

İsrail vatandaşlarının içinde bulundukları bu savaş halinden memnun
oldukları söylenebilir. Kazandıkları bir savaşın içinde bulunduklarına
inandıkları için, bu savaşın bitmesinden endişe etmedikleri iddia
edilebilir. Gazze bombalanırken plastik sandalayelerini alıp, en yakın
tepeden seyretmeye çıkanları olduğu söylenebilir. Bununla beraber daimi
bir sefer hali, milyonda bir de olsa başlarına düşebilecek bir füze
ihtimali yorucudur. Evini son teknoloji güvenlik sistemleriyle de
donatmış olsa ve hırsızlığa geleni yakalayacağını da düşünse, eğer ev
sahibinin hayatı hırsız yakalamakla geçiyorsa, hayat kayıptır.

Mücadele İsrail'in vatandaşlarını memnun edip etmeyeceği mücadelesi.
Onları *bir şekilde* rahatsız ettiği sürece, kazanma ihtimali var.

Dördüncü mesele, acele ediyor oluşumuz. Hepimiz gelecek kıştan önce
İsrail'in tepetaklak olmasını arzu ediyoruz ve bu seçeneklerimizi
kısıtlıyor. Savaşın uzun soluklu olduğunu, belki yirmi, belki elli yıl
sürebileceğinin farkında olmak lazım.

--------------

Bu yazıyı gereğinden fazla beklediği, ancak *silecek* kadar kötü
bulmadığım için, üzerinde fazla uğraşmadan gönderiyorum. Filistin bir
umutsuzluk değil, umuttur, çünkü o savaşı kazanmak, diğer tüm savaşları
da kazanabileceğimizi gösterir.
