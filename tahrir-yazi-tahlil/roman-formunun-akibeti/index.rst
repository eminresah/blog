======================
Roman Formunun Akıbeti
======================

:date: 2014-11-23 02:18:14 +0200

.. :Author: Emin Reşah
.. :Date:   <>

Roman formunu diğer gelişmelerden çok matbaanın yayılmasına borçluyuz.
Önceki devirlerde de hikaye anlatılıyordu, ancak *elle çoğaltılmaya
değer hikaye* olması için, anlam/olay (veya hisse/kıssa) oranının biraz
yüksek olması gerekiyordu. Sırf okuru eğlendirmek için yazılan hikayeye
tarih boyunca daha önce tanıklık etmemiştik. Ben etmedim yani, sizi
bilmem.

Görüntü aktarımının ortaya çıkışı matbaadan sonraki devrimi başlattı.
Sinema ve televizyondan sonra romanın kendini yeni şartlara uyarlaması
gecikmedi, *çok satan* romanlar genelde hemen filme çevrilebilecek
romanlar oluyor. Anlatımı görsel, perdeye aktarması kolay romanlar
bunlar.

Internet romanın karşısına daha büyük bir engel olarak çıkmaya başladı.
Roman sosyal medya gibi alternatiflerden daha eğlenceli olduğunu isbat
edemezse okunmuyor. İnsanlar *okumak iyidir* gayretiyle kitap alsalar
da, hakkını vererek okumuyor. Filmi varken kitabıyla uğraşmayan yeni
nesil herhalde *okumak iyidir* görüşüne de itibar etmez.

Ayrıca roman telif hakkı olmadan yaşaması zor bir tür. Telif hakkı da
teknolojinin elinde tarumar olma yolunda. Muhtemelen Avrupa'dan
başlayarak bugünkü telif hakkı kavramı daraltılacak, yazarların öldükten
sonraki telif hakları kaldırılacak ve sanat eseri paylaşmak suç olmaktan
çıkacak. Telif hakkı konusunda insanları daraltınca legal yoldan
edinenler bile korsana yöneliyor, daraltmazsanız da eskisi kadar gelir
elde etmek zor. İki şekilde de telif hakkının bugünkü haliyle yaşamaya
devam etmesi mümkün görünmüyor.

Binaenaleyh roman formunun bildiğimiz haliyle yaşaması zor. Sinemaya
aktarılması imkansız, şiirsel, kurgusu ve dili zihni gıdıklayan romanlar
*bir ihtimal*, ancak onları yazacak insanların da bunu şairler gibi
maddi karşılık beklemeden yapması lazım. (Şiir matbaadan önce de,
Internet'ten sonra da, telif hakkından önce de, sonra da varolan,
varolacak bir tür.) Yavaş yavaş belirginleşen *şiirleşme* muhtemelen
romanın karakteristik vasfı olacak. Romanlar kısalacak, okuru zorlayan
taraflarından arınacak. Bugünün *az satan* romanları gibi romanlar
yaşamaya devam edecek ancak naçiz fikrimce kağıt ziyanlığı olan ve
piyasanın büyük kısmını dolduran zerzevat kaybolacak.

Korkanlar olsa da bunlar iyi haber.
