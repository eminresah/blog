==========================
Git Kendini Tekrar Etmeden
==========================

:date: 2014-11-23 02:18:14 +0200

.. :Author: Emin Reşah
.. :Date:   <>

Çok fazla kendini tekrar etmeden, haydi çek git şimdi.

Hep kendimi tekrar ediyormuşum hissi duyuyorum yazarken. Nedir bu hissin
sebebi, hiçbir fikrim yok. Tekrar ettiğimi *düşünmek* başka veya
*tekrardan zarar gelmez* deyip, pilavı tekrar tekrar ısıtmak. Tekrardan
korktuğum da yok gerçi, ne olacak, hayatını aynı dersi, aynı reçeteyi,
aynı kararları, aynı emirleri, aynı konuşmaları, aynı şikayetleri tekrar
tekrar sunup kazanan insanlar varken neden bu kadar korkayım kendimi
tekrar etmekten?

Hem insanların ihtiyacı var tekrara, kolay değil bir meseleyi bir kerede
anlamak. Sor şişme kitaplar neden şişmiş.

Kendimi aynı sorunların etrafında dolap beygiri gibi dönüp, bir türlü
sadede gelemeyen biri gibi hissetmek de diyebilirim buna. Tekrar
etmekten değil, bir türlü maksuda ulaşamamak. Aynı yerde gezdiğimi
hissetmek ama bir türlü boyunduruğun bağlı olduğu yeri görememek.

Belki dursam ve kafamı çevirsem göreceğim, ancak durursam sırtıma
*sıkıntıdan* bir kırbaç yerim diye korkuyorum bu sefer de. Dolabın
dönmesi ve benim yazmam gerek, gibi geliyor.

Gibi gelen ne çok şey var. Her şey his, her şey duman.
