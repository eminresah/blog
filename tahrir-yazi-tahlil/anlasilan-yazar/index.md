===============
Anlaşılan Yazar
===============

:date: 2014-11-23 02:18:14 +0200

.. :Author: Emin Reşah
.. :Date:   <12053 - Sat 06:30>

Memleketimizin entelektüel faunasının sık rastlanan türlerinden biri
*anlaşılmayan yazar* adını taşır. Bunların bir kısmının anlaşılmaktan
ödü yarılır, o sebeple lafı mümkün mertebe çetrefil hale getirirler, en
azından kendi yazdıklarını anlıyorlardır ve bunu kimse anlamıyordur.
Kimisi kendi yazdığını da anlamaz çünkü ne yazmak istediği hakkında bir
fikri yoktur. 

Bunun aksi ise *anlaşılan yazar* adını taşır. Aslında bir yazarın
*anlaşılan* olması, ilk birkaç sayfasından sonunu tahmin ettiğimiz bir
romanın *roman* olması gibidir. Adı romandır, birileri de para verip
okur ama ne kendine, ne başkasına faydası vardır. Belki bilgisayarlar da
istatistik yöntemlerle bu kadar yazarlık yapabilir.

Eğer insanların ekseriyeti bir yazıyı anlıyorsa, ya ona ihtiyaçları
olmadığından, ya bulundukları durumu sıvazladığından, ya da sıkıcı
hayatlarından daha sıkıcı bir yazı olduğundandır. Hiçbir durumda böyle
bir yazıyı yazmanın kıymeti bulunmaz. Rahat bir yatak bulup uyumak bile
daha verimli bir faaliyettir.

Sokrat'ın baldıran zehri içmeden evvel ağlayan karısına neden ağladığını
sorduğu rivayet edilir: *Haksız yere öldürülmene ağlıyorum.* Cevabı bize
de yol gösterir: *Haklı yere öldürülsem daha mı iyiydi?*

Anlaşılmadığı için ağlayan var mıdır bilmiyorum ama düşünsün, *anlaşılsa
daha mı iyiydi?*
