Title: Hızlı Okuma Üzerine
Author: Emin Reşah
Date:  2014-11-23 03:41:51
Dp: 13734
Status: published
Image: /img/header-34.jpg

*Zaman darlığı* çektiğini düşünen pek çokları gibi ben de hızlı okuma
meselesiyle ilgilendim. Sonraları okunacak *iyi yazının* o kadar da
fazla olmadığı ve kötü yazıların da zaten hepsini okumak gerekmediğini
farkettim. Yine de bu konuda öğrendiklerimi paylaşayım da, özet olarak
burada bulunsun.

Hızlı okuma veya *yavaş* okuma ile ilgili en önemli husus, okumak
istediğiniz materyalle ilgili *maksadınızı* bilmek. **Ne için okumak
istiyorsun?** Belki okumakla ilgili bilinmesi gereken tek konu da bu.
İnsan ne için okuduğunu bilmediği bir kitabı, dergiyi, web sayfasını,
ansiklopedi maddesini, ders kitabını nasıl okuyacağını da bilemez.

*Maksat* deyince, bundan illa *ulvî* bir amaç kastetmiyorum. Bir roman
okumanın maksadı, çoğu zaman *eğlenmektir.* (O halde, bunu hızlı okumaya
ne gerek var?) Bir ders kitabını *sınavdan yüksek not almak* için
okursun. Bir gazeteyi ilgilendiğin haber var mı diye okursun. Bazı
kitaplar *okudum* demek için okunur, bazılarından *alıntı* bulup sağa
sola ukalalık etmektir amaç. Hatta *bu sene doksandokuz kitap okudum*
diyebilmek için okuyanlar bile var. Kimisi de sanırım okuduğu kitapları
[GoodReads'e](http://goodreads.com) girip mutlu olmak için okuyor.

Bir kitaba yaklaşırken, o sebeple, insanın maksadını bilmesi önemli.
Kitap sana soracak, *benden ne bekliyorsun?*, *eee, şey, bilmem* diye mi
cevap vereceksin, yoksa *senden eğlence bekliyorum*, *senden hocanın
soracağı soruları öğrenmeyi bekliyorum*, *senden iki üç alıntı bulup
instragram'da, tumblr'da like almayı bekliyorum* mu diyeceksin?

Evet, bazen insan ne beklediğini bilemez. O zaman kitap sana sorduğunda,
maksadın aslında *ne bekleyebileceğimi öğrenmek* diyebilirsin. *Beni
eğlendirecek bir kitap mısın, yoksa sıkılır mıyım?*, *bana bir faydan
dokunacak gibi duruyor musun?*

*Seni tanımak istiyorum, onbeş dakikanı bana ayırabilir misin sevgili
kitap?*

Bu maksatların hepsi farklı okuma *stratejileri* gerektirir. Bir
kitaptan eğlence bekliyorsan, hızlı okumaya o kadar gerek yoktur.
Cümleleri hayalinde inşa etmeye çalışıp, yazarın lisanı nasıl
kullandığına ve hangi sahnelerden, hangilerine nasıl atladığına dikkat
ederek okumak daha eğlencelidir. Yok eğer kitaptan maksat bir ödevin
sorularını cevaplamaksa, o soruları eline alıp, cevapları bulmak
maksadıyla okumak gerekir. Soruyla ilgisi olan yeri yavaş yavaş, olmayan
yeri hoplaya zıplaya.

------------------------------------------------------------------------

Kitapla (veya diğer okunacaklara) ilgili ikinci tavsiye *kademeli okuma*
dedikleri bir usul. Buna değişik *pazarlamacılar* değişik isimler
veriyor, *katmanlama* (layering) diyorlar veya daha fantastik bir terim
ürettilerse, onu kullanıyorlar. Ancak temelde hepsi, materyalin bütününe
hızlıdan yavaşa doğru kademe kademe bakmanın *diğer adı*.

Elinize kitabı aldınız, henüz parasını bile vermediniz diyelim, her
sayfasına 1 saniye ayırıp kitabı *gözden geçirdiğinizde*, bu kitaptan ne
fayda sağlanacağını aşağı yukarı bilirsiniz. Eğer okumaya değer bir
kitap olduğunu, hayatınızın maksadına uyan bir eser olduğunu
düşünüyorsanız daha fazla zaman harcamayı da hakediyor demektir.

İkinci safhada diyelim her sayfaya 5 saniye ayırıp, paragrafların ilk
satırlarını okuyabilirsiniz. Veyahut gözlerinize yeterince
güveniyorsanız, atlaya zıplaya kelimelere bakarsınız ve yazarın
kullandığı materyalden, terminolojiden ne kadar haberdar olduğunuz
ortaya çıkar.

Üçüncü safhada kitabı yine baştan alıp, bu sefer hakeden yerlerde biraz
duraklayarak okursunuz. *Hakeden yer*, tabi, yine maksadınıza göre.

Bunu anlatmak da, uygulamak da o kadar zor değil ancak kendimde
farkettiğim bir psikolojik bariyer var: Böyle yaptığımda kitabı *okumuş
gibi* hissetmiyorum. Yani kitapta yazılı cümlelerin en az yarısını
okumadan, o kitabı okuduğumu nasıl iddia edebilirim?

Eğer kitaba ve yazarına *ihanet etmiş* gibi hissediyorsanız, belki de
hızlı okumanız gerekmiyordur. Ancak pek çok durumda, aslında
hatırlamayacağımız ve sırf kitapla daha fazla zaman geçirmiş olmak için
okuduğumuz pek çok cümle vardır ve işte mesele gelir, yine aynı yerde
düğümlenir: Bu kitabı neden okuyorsun?

------------------------------------------------------------------------

Üçüncü söylenen, *göz eğitimi* gibi teknikler. Ben bunların verildiği
kurslara hiç gitmedim. Evelyn Wood gibi bazı *hızlı okuma avukatları*,
elinizin dört parmağını sayfa üzerinde gezdirerek bu eğitimi ikame
edebileceğinizi söylüyor, onların yalancısıyım. Ayrıca Internet'te
[*Spreeder*](http://www.spreeder.com/) gibi çeşitli siteler var artık ve
buralardan, kendinize göz eğitimi verdirebilirsiniz. Kelimeleri daha
hızlı tanımanız, her şart altında daha iyi. Ancak okumaya zaman
ayırdıkça zaten bu açıdan da gelişiyor insan.

------------------------------------------------------------------------

Dördüncüsü, *hatırlama* konusu. Okuduğunuzu ne kadar hatırlamak
gerektiği, maksadınıza bağlı. Ertesi günkü sınavdan geçince, unutmak
mümkünse, belki en iyisi budur ancak hayatınız boyunca hatırlamak
istediklerinizi bir kenara yazmakta fayda var.

Çeşitli not alma teknikleri mevcut. En ilginç sayılabilecek *Zihin Haritaları*
(Mind Maps) namıyla maruf, ortaya konuyla ilgili bir resim yapıp, sonra bundan
renkli dallar çıkarıp, sonra o dallara dallar yapıp, bir *ağaç* meydana
getirmek. Bu her konuda, her yerde çalışmıyor. (Çok denedim, oradan biliyorum.)
Ayrıca, kitabın bir yapısı varsa, genelde onu kopyalamaya başlıyorsunuz, kitabın
bölümleri, zihin haritasının ana dalları oluyor, alt bölümler, alt dallar oluyor
ve bir de bakıyorsunuz, fazla kafa vermeden *İçindekiler*i kağıda aktarmışsınız.

Not almadan önce, herhalde soru çıkarmaya çalışmak daha uygun. Kitap
hakkında kendinize sorular sorun, sonra bu sorular ayrıntılanacaktır.
Ben bugün teknik bir kitap okudum, R dilinin grafik yapmaya yarayan
`ggplot` kütüphanesi hakkında. Soru çıkarmak biraz zorladı, çünkü
maksadım aslında bu kütüphanenin neler yapabileceğini görmek. Bu
programda bir şeylerin *nasıl* yapılacağı el'an beni ilgilendirmiyor,
ilgilendirdiği zaman da açıp kitabı öğrenmem kolay.

Böyle durumlarda, not çıkarmaya başlayınca, fazla not üretirim. Kitap
teknik olduğu için, *şu da lazım olabilir, bu da lazım olabilir* diye
uzar gider. Evet, hepsi lazım olabilir ama böyle yapınca da kitabın bir
kopyasını çıkarmış oluyorsunuz.

O sebepten kitap hakkında bir *diyalog* yazmak, soru-cevap şeklinde bir
metin üretmek, not almaya çalışmaktan daha sağlıklı. Bu diyalogun ilk
cümlesi kitaptan, *benden ne istiyorsun?* olur ve ona bir cevap vermek
için kitaba bakarım. *Senden şu şu konuları öğrenmek istiyorum, mümkün
mü?*. Kitap bir cevap verir, ben ona tekrar bir soru sorarım, kitap
başka bir cevap verir, ben ona başka bir soru daha sorarım. Soracak soru
kalmadıysa, susmak gerekir. Kitabın söyleyeceği bu kadarmış.

------------------------------------------------------------------------

Bütün kitapları aynı hızda okuyamazsınız. Bazıları dakikada 20 kelimeyle
okunur, bazıları da 900 kelimeyle. Günde bir kitap okumak mümkün müdür?
Maksadınız buysa, bir yerlere *kitap bitirdim* yazmaksa, evet,
mümkündür. Ancak okuduğunuz kitabın bir faydası olmasını bekliyorsanız,
hızlı okumak tali bir konudur. *Kitabın faydası* da, daha büyük (ve çok
daha önemli bir konu olan) hayatınızın faydasıyla alakalıdır.
