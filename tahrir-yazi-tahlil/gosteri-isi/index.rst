===========
Gösteri işi
===========

:date: 2014-11-23 03:41:51 +0200

.. :Author: Emin Reşah
.. :Date:   <>

Seth Godin *artık herkesin işi show yapmak* diyor zaman zaman. Gösteri.

Şirket bütçesinden pay isterken gösteri yapmak, ürününüzü gösterirken
gösteri yapmak, bir iş ararken gösteri yapmak, makalenizi tanıtırken
gösteri yapmak, ihale alırken, ders anlatırken ve hatta yazı yazarken.
Zamanımızın şairleri bile gösteri peşinde. Eskilerin pek kötü baktığı
*kendini övmek* normalleşmiş. Adından önce kim olduğunu söylemen gerek,
yoksa adını kimse hatırlamaz.

Önceden politikacıların ve meddahların yaptığını artık herkes yapmak
zorunda. Şekere bulamak, abartmak, önemliymiş gibi göstermek, ilerleme
olduğuna ikna etmek.

İnsanların durup *gerçekte* kim olduğunuzu anlayacak zamanı yok, veya
umurlarında değil. Eğer *ben bir şeyler yapayım, gösteri kendi gelsin*
diyorsanız, çalıştığınızın %80'inden vazgeçiyorsunuz demektir. Önce
gösteri kısmını, pazarlama, satış kısmını düşünmeniz, sonra satmaya
uygun işler yapmanız gerek.

Bunun iyiliğini, kötülüğünü tartışmıyorum ama böyle değilim. Bizim
gibilerin zamanı da geçiyor bu yüzden. Gösteri işinin elzem olduğu
kadarını yapmaya çalışıyorum ama hiçbir zaman içimden gelerek değil.
Gösteri işini en iyi yapanların sadece başkalarını değil, kendilerini de
bu yolla ikna edenler olduğunu düşünüyorum. Böyle bir kaygım yok.
Olmadığı için de gösteri beni sıkıyor.

Şöyle anlatayım: Bu yazıları yazmanın kendisi o kadar keyifli ki kimin
okuyup, kimin okumadığı umurumda olmuyor. Program yazmak o kadar güzel
geliyor ki bir türlü bitmiyor. Hayatın kendisi, nefes almak, yaşamak da
böyle bir hale sebep olmaya başladı. O kadar keyifli ki bazen başka bir
şey yapamıyorum.

Robert Pirsig'in *Lila* isimli kitabını okurken, bir paragrafı not
almışım.

    The old indians knew how to handle it. They just got rid of anything
    anybody wanted. They didn't own property, they dressed in rags, some
    of them. They kept it down, laid down, and let the aristocrats and
    egalitarians and sycophants and assassins all look on them as
    worthless. That way they got a lot of accomplished without all the
    celebrity grief.

Mealen

    Eski kızılderililer bununla nasıl başa çıkacaklarını biliyordu.
    Birilerinin isteyebileceği herşeyi bir kenara attılar. Mülkleri
    olmadı, paçavra giyerlerdi, bazıları. Alçakta durdular, aşağıya
    baktılar ve aristokratların ve eşitlikçilerin ve yalakaların ve
    suikastçıların hepsine birden değersiz göründüler. Meşhur olma
    kaygısı gütmedikleri için çok iş yapabiliyorlardı.

*Meşhur olma kaygısı* dediğinin gösteri yapmaya sebep olan duygu
olduğunu düşündüm. *Show business* başarı için şart olabilir ama gerçek
bir iş yapmanın önünde engel olduğu da iddia edilebilir. Binayı yapmaya
*show* kısmından başlayınca, ön yüzünün boyası, binayı ayakta tutan
kolonlardan daha önemli olacaktır. Bu da zamanımızda değişim üzerine bu
kadar çok konuştuğumuz halde hayatlarımızın neden o kadar da çok
değişmediğini bir ölçüde anlatıyor.
