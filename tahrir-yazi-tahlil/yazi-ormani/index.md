===========
Yazı Ormanı
===========

:date: 2014-11-23 02:18:14 +0200

.. :Author: Emin Reşah
.. :Date:   <12044 - Thu 05:52>

Denedim ve gördüm. Yazıyı beklettiğimde yayınlamak mümkün olmuyor.

Bir süre önce, yazdıklarımı biraz bekletip, ağzını yüzünü biraz
parlattıktan sonra siteye koymaya karar vermiştim. Tekrar baktığımda
hemen hiçbir yazının buraya girecek *kalitede* olmadığına kanaat
ettiğimden, birkaç yazıdan sonra yazmayı da pek ciddiye almamaya
başladım. Onun için burada birkaç aydır pek bir şey göremiyordunuz.

Dün vazifemin bir orman yetiştirmek olduğunu, bunlardan gerekli balta
sapı, mobilya, bardak, odun, fide ve sair verimlerin ancak bu ormanı
yetiştirdikten sonra mümkün olabileceğini düşündüm. Belki benim, belki
başkasının bir süre sonra ormana bakıp, *şunlardan şunlardan bir masa
sandalye çıkar* demesi mümkün, ancak bunu ormanı yetiştirmeden yapınca,
elime aldığım fidanlara bakıp *bundan da zaten bir şey olmaz* diyorum.
Fidanı dikmek yerine bir köşeye atmak doğal geliyor.

Kritik kafam bir yazıyı yazdıktan hemen sonra çalışmıyor. O sıra
gönderdim gönderdim, yoksa o yazının kendisine yapılan ağır
imtihanlardan geçmesi hemen hiç mümkün değil. Bazı yazılarım *iyi*, bazı
yazdıklarım *onun kadar iyi* olmadığından değil, geriye dönüp bakınca da
hemen bütün yazılar kalır o imtihanlardan. Onun için kendi yazılarımı
okumam kolay olmuyor.

*Yazar* olmamın mümkün olmayışı bundan. Yazılmamış yazılara,
yazılmışlardan daha çok saygı duyuyorum. Bunu *kendimi geliştirmek*
sanan var, bu da doğru değil. *Daha iyisini yapabilirim* kısmından emin
olduğumdan değil, *bu yazı kötü olmuş* dediğimden geçmiyor yazılar.

Başkalarının bir yazıyı aylarca yazıp, hala yazılmaya, okunmaya,
satılmaya, lafı edilmeye değer bulmasında benim için hayretengiz bir
taraf var.
