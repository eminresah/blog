---
title: Faşizmden Sıkılmak
date: 2014-11-23 02:18:14
dp: 12694
published: true
tags: 
    - Erdoğan
    - faşizm
    - politika
    - otarki
    - Mussolini
---


*2021 notu: *Kim lan bu hayatımın erkeği* adında yazılarını severek takip
ettiğim bir blog var[dı]. Bu yazıyı orada okuduğum bir yazı üzerine yazmıştım.* 

*Faşizm* hakkında yazmış.  Bazı kısımları biraz Wikipedia havası taşısa da
demeye getirdiği Erdoğan'ın Mussolini tarzı bir faşist olduğu. Verdiği faşizm
tanımını bile Erdoğan'a tam uyduramadım. Erdoğan'ın inşaatçılığı tamam da
milliyetçilik tarafı zayıf ve Duce de, Führer de orduya dayanan yönetimlerin
başıydı. Erdoğan'ın orduyla arasında doğal bir ittifak yok ve yeni bir ordu
kurmazsa, yakın vadede böyle bir ittifak görünmüyor.

Adamın yüzüne bakınca *faşist* demek geliyor olabilir insanın içinden.
Erdoğan'ın siyaset ve hitabet tarzındaki sertlik rahatsız edici, ancak
bunun da *yalnızlığından* kaynaklandığını düşünüyorum. Etrafındaki
insanların %80-90'ının derdi, onunkiyle aynı değil. Buna rağmen onları
da işin içine katmak ve bir arada tutmak zorunda. Germek de bu *bir
arada tutmanın* en kolay yollarından biri. Gemileri yakarken delilik
görenler, zaferden sonra *muhteşem taktik* diye övgü diziyor.

(Siyasi, finansal, biyolojik vs.) güç, artmıyorsa, azalıyor demektir.
Erdoğan bunu bildiği için gücünü artırmaya çalışıyor. İnsani bir arıza
da diyebilirsiniz, *haddini bilmiyor* demek de mümkün. (Bunları ben de
söyledim, hala söylüyorum.) Ancak memleket sınıfların, sınırların belli
olduğu bir yer olmadığından kaynaklanıyor zaten bu *haddini bilmezlik.*

Haddini bilerek çözülecek kadar ufak dertlerin memleketinde yaşamıyoruz.
Öyle olsaydı, zaten Erdoğan başbakan olamazdı.

--------------

Batı kültürüyle yetişmiş insanımızda, biraz *tarih sınavında matematik
sorusu çözme* hali var. Sınavı yapan halk, bir takım sorular soruyor
ancak siyasetçimizin bir kısmı bu soruları anlamak yerine, *kendi
bildiği soruları çözme* eğiliminde. On iki senedir halkın *soru sormayı
bilmediği*, *doğru adamları seçmediği* konuşuluyor. Bunun bir sınava
girip, *soruları beğenmeyen* öğrenciden bir farkı var mı?

Halkın sorduğu soruların cevaplarını en iyi veren adamın Erdoğan
olduğunu görmezden gelip, *böyle de soru mu olur*, *böyle de cevap mı
olur* diye beynimizi yiyorlar. Tamam, soruları siz sorsanız, eminim daha
iyisini sorarsınız ama neticede düzen böyle kurulmuş. Bu düzenin asıl
gayesi, *insanların ekseriyeti kendilerinin dinlendiğini düşünsün de,
ayaklanmaya kalkmasın* gibi bir fikir. Ancak halka karşı bu basit
nezaketi bile çok görünce, bırak cevabı vereni, sorduğu soruyu bile
beğenmeyince, eh halk da (tüm iyi öğretmenlerin yaptığı gibi) *belletene
kadar* aynı soruları sormaya devam ediyor.

Demokrasinin seçimlerden ibaret olmadığı doğru, ancak seçimsiz nasıl
olacak, onu anlamıyorum. Bir takım şirketler, menfaat grupları, çalışmak
zorunda olmayan ve bu sebeple ter kokmayan insanların oluşturduğu
kabileler, hayatta en hakiki mürşidi arıza çıkarmak olan
şiddetperestler, halktan toplanan vergiyle alınan silahı ona çevirmekte
beis görmeyen terbiyesizler ve hasılı, *sade halk* dediğimizin dışında
kim varsa, onların dediğinin olduğu bir düzen mi kastediliyor?

Memleketin demokrasisi, diyelim 10 üzerinden 5 seviyesinde. Seçimler
yapılmaz ve bu *cahil halk* bu *kızgın faşistleri* iktidara getirmezse,
kaç olacak, 10 mu? Veyahut Tayyip denen bu *kızgın faşist* iktidara
gelmeden evvel kaçtı demokrasi seviyemiz, 8 mi, 9 mu? Erdoğan'ı
*yapmadığı işler* için suçlayabilirsiniz, *elinde imkan varken,
demokrasiyi 7 seviyesine getirmedi* diyebilirsiniz ama *demokrasimiz
7'ydi, 5 yaptı* demek için tarih bilmemekten başka bir de kötü niyet
gerekir.

Tarihimizde Kemal Paşa gibi, Kenan Paşa gibi *demokrasiyi geriye
götüren*, 3'ken 2 yapan şahsiyetler oldu, onları bile *zaman öyle
gerektiriyordu* diye anlamak mümkün ama kusura bakmayın, Erdoğan'ın
bakışları hoşunuza gitmiyor diye bu isimlerin arasında sayamayacağım.

*Daha fazla demokrasi* diyenlerin, bu 5'i nasıl, hangi kadroyla, 6
yapacaklarına, 7 yapacaklarına dair de bir fikirleri olmalı. İş maalesef
*orantısız zeka ürünü* sloganlar üretmekten fazlasını gerektiriyor.
Halkın sorduğu soruların en yüksek puanlısı ekonomi, bizim memlekette
(ve herhalde her ülkede) insanlar temel ihtiyaçlarından endişe
ediyorlarsa, demokrasi seviyesinin kaç olduğuyla ilgilenmiyorlar.
Hayatlarını ölçülebilir biçimde geliştirecek birilerini arıyorlar. Ha,
bu liderler her zaman en doğru insanlar olmayabiliyor, halkın karnını
doyurmayı bilenlerle, demokrasiyi ilerletenler aynı kişiler
olmayabiliyor ama buradaki asıl mesele, *demokrasiyi çok sevenlerin*
neden halkın sorularını cevaplayamadıkları.

Ayrıca, *sadece* halktan aldığı güçle hareket eden, faşizmin temel iki nosyonu,
militarizm ve [otarkinin](http://en.wikipedia.org/wiki/Autarky) zıddını temsil
eden bir adamı faşizmle suçlamak da gerçekten büyük fikir. Bu memleket
1920'lerden 2000'lere kadar otarkist ve orducuydu. Erdoğan bunları değiştirmek
üzere geldi, çünkü insanlar global ekonomiyle tam bir entegrasyon, sen ben
bizim oğlana tırt mamül üreten ve *faaliyet dışı gelirle* semirmiş *sermayenin*
terbiye edilmesini istiyorlardı. Bunlar korporatist, otarkist ve militarist
faşizm denen zıkkımın tersini ifade eder. Bu adam, ultra-milliyetçi olduğu için
olacak, 30 senedir kan içen Kürt isyanını durdurmak için (hani o hırsızlık ve
menfaatle itham edildiği) siyasi kariyerini bitirme, vatana ihanetle yargılanma
riski alıyor. Ve adama *faşist* diyorlar.

*Faşist buysa kedi nerede, kedi buysa Faşist nerede?*

Bir de hırsızlık meselesi var. Bu memlekette, Erdoğan iktidara
geldiğinde devam edip giden bir hırsızlık sistemi vardı, adına da
*enflasyon canavarı* diyorlardı. %70-80-90 gibi yıllık enflasyon
oranlarına alışmış halkımızın sırtında yaşayan geniş çaplı bir hırsızlık
sistemiydi. Erdoğan sadece *komisyon alarak* bunu devam ettirebilirdi,
araya üç beş adamını sokar, onları *saygın işadamı* yapar, aktörlerin
genelini değiştirmediği sürece de medyasının, TÜSİAD'ının desteğini
görürdü.

Öyle olmadı. Şimdi, 2001'de dibe değmiş ekonomi iyileşip, pasta büyüyüp,
eski korporasyonlar istedikleri ölçüde nemalanamayınca arıza çıktı.
Erdoğan, bu *80'lik beyaz faşistlerin* sevdiği adam olmak yerine, risk
alıp sorun çözmeyi tercih etti. Şimdi *Kürt barışını yapar da,
başımızdan bir daha da gitmez* diye dellenmeleri bundan.

Bu arada, belki ekonomik oligarşide değişiklik yapmak istedi, belki
basmaması gereken ayaklara bastı ve bir *derin ekonomiden* pay sahibi
olmaya çalıştı. Asıl dertler bunlar, onun sevimsiz yüzünü görebiliyor
olmamızı da bunlara borçluyuz, yoksa Türkiye'de, 2000 öncesindeki gibi
bir *dip dalgası* gelişiyor değil. Dalga üretmeye çabalayan odaklar var
ancak deniz dalga tutmuyor.

Yarın Erdoğan değişip, Hitlervari bir adam olursa ne olur? Bunun olması
için, bizim Alman olmamız, 20 sene önce bir Dünya Savaşı'nı kaybetmiş
olmamız, teknikte dünya lideri olmamız falan lazım. Mussolini olması
bile yetmez, çünkü sevgili Benito bile, eğer Almanlar olmasaydı, Dünya
Savaşına giremezdi. (İtalyanlar savaşa girdiğinde, Almanların Avrupa
işgali hemen hemen tamamlanmıştı. Savaşa onların yanında girmesi de,
Almanların lehine mi oldu, aleyhine mi, tartışılır. Almanlar, Kuzey
Afrika ve Balkanlarda İtalyanların poposunu toplamak zorunda kalmasa
belki barışa kadar direnebilirlerdi.)

Kısacası Erdoğan'ın dünya düzeninin dışına çıkabilmesi için, bizim
dünyanın toplam deniz kuvvetinin yarısından fazlasını elinde tutan
Birleşik Devletler'in hasmı olabilmemiz gerekir, o da (benim yaşadığım
müddetçe) biraz zor. Türk devlet aklı da ittifak için uzak düşmanı
yakın düşmana, yakındaki Rusya veya İran'la müttefik olmaya, Birleşik
Devletler'in güdümünde kalmayı tercih eder. Bu da (dünya düzeni tamamen
değişmeden) Erdoğan'ın değiştirebileceği bir politika değil.

Erdoğan'ın ve politikasının gereksiz yere sert ve incitici olduğunu
söylemek bir şey, buna *faşizm* deyip, memleketin sünmüş kavramlarına
faşizmi de eklemek başka bir şey. Atatürk'ün düzenine bile faşizm demek
zordur zannımca, ondan sonrakiler de onun kadar otorite sahibi
olamadılar.

--------------

Hakkında *Erdoğan faşist* demek mi daha etkili, *söyledikleri beni
incitiyor* demek mi? Şahsen Erdoğan'ın gidip, *daha iyisinin gelmesini*
isteyen biriyim (veya diğer bir söyleyişle, *daha iyisi gelene kadar
Erdoğan'ın kalmasını isteyen* biriyim) ve birinci lafın üzerimde pek
etkisi yok. Hatta *faşist mi, o ne la* diyen bir insan için, *güçlülüğün*
propaganda olduğunu, bir insanı güçlülükle *suçlamanın*, onun
propagandasını yapmak olduğunu düşünüyorum. Zaten memlekette muhalefet
denen adamlar, bir seçime de mesela ağızlarını bantlayıp girseler ve bir
süre hiç konuşmasalar, daha fazla oy alacaklar. Dışardan çok güzel
görünüp, konuşunca hayalleri berhava eden insanlar vardır ya, bizim
muhalefet de öyle, maalesef. (E tabi, bunun da anlaşılabilir sebepleri
var, neticede *malzeme bu*, ama yeterince uzattım ve işim var.)
