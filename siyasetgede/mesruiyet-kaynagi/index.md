---
title: Meşruiyet Kaynağı
author: Emin Reşah
date: 2014-11-23 02:18:14 +0200 
expiryDate:
dp: 12758
featured_image: /images/header-66.jpg
tags: 
    - güç
    - demokrasi
    - despotizm
    - teokrasi
    - temsil
    - halk
    - seçim
    - yönetici
    - meşruiyet
---

İnsan yavrusunun çıplak doğmak gibi bir dezavantajı var. Sahip olduklarını
sonradan ediniyor. Bu sonradan edindiklerinin çok az bir kısmı diğer insanlar
üzerinde doğrudan bir güç meydana getiriyor.  İnsanların az bir kısmının
diğerleri üzerinde güç oluşturacak kudreti var.

Dışardan bakıldığında insan sözü dinlenecek bir yaratığa benzemiyor. İnsanlar
arasında birinin diğerinden daha *üstün* olduğunu (daha sert boynuzlar, daha
büyük yele gibi) *doğal* yollardan anlayamıyorsunuz. Ancak insanların bir
yandan da *güdülmeye* ihtiyacı var. Toplu hareket etmek zorunda çünkü tek
başına yaşama imkanı yok.  Burada kimin kimi yönlendirmeye *hakkı* olduğuna
dair bir sorun var.  Bunu nasıl aşabiliriz?

Monarşiler ailevi bağların, bir ailede yetişmiş olmanın *sözü dinlenmeye* sebep
olduğunu söylüyor. Kralın gücü maddi değil, manevi bir güç. İnsan kralın
diğerlerinden dinlenilmeye daha layık olduğunu çünkü mensubu olduğu ailenin
diğerlerinden daha *soylu* olduğunu ve kralın da o ailenin *en büyüğü* olduğunu
söylüyor. Osmanoğullarının meşruiyeti böyleydi ve bu sebeple, erken dönemde
kendilerini Cengiz Han'ın torunları İlhanlılardan daha meşru olduklarını iddia
etmek için *Kayı boyu ve Oğuzlara* nisbet ettiler.

Teokrasiler dini bilgiye sahip olmasının bir insanın sözünü daha kıymetli hale
getirdiğini, çünkü bu bilginin *ebedi* bir yönlendirme ve Tanrı'dan gelen bir
bilgi içerdiğini söylüyor. Dini en iyi bilen, insanların nereye gitmesi
gerektiğini en iyi bilendir diyorlar.  Humeyni'nin Velayet-i Fakih doktrini,
Şii Mehdisi gelinceye kadar, onun namına hükmetmeyi meşru gösteriyor mesela.

Mutlakiyetçi/Despotik düzenler, güçlü olanın diğerlerinden daha meşru olduğunu
söylüyor. Bu meşruiyet genelde savaş veya ihtilal yoluyla geliyor. Cengiz
Han'ın veya Kemal Atatürk'ün meşruiyeti böyleydi. Savaş kazananın başka
savaşları da kazanacağını düşünüyoruz.  İnsanlar galibin sözünü dinlemeyi meşru
buluyor.

Demokrasiler insanların genelinin veya çoğunluğunun tensibinin, bir yöneticiye
meşruiyet kazandırdığını söylüyor. Toplum eğer bir insanın diğerlerinden daha
iyi yönetici olduğuna inanıyorsa, o insana meşruiyet veriyor.

Monarşilerin asıl ilgisi ailevi bağları güçlendirmek, çünkü meşruiyet o şekilde
kazanılıyor. Yakın tarihimizde tek bir hanedan olduğu için aşina değiliz ancak
Avrupa tarihinin önemli bir kısmın aristokratik akraba kavgalarından ve
ittifaklarından mürekkep. Teokrasilerin asıl ilgisi dini ilimler ve bunların
nasıl uygulanacağı. Yöneticiler Tanrı'nın ne demek istediğine, insanların ne
istediğinden çok kafa yoruyor. Despotizm savaş kazanmak ve daha yırtıcı olmak
zorunda. Savaşmayı bilenin sözünün daha geçerli olduğu yerde savaşabilme
becerisi önem kazanıyor. Demokrasilerin ilgisi ise insan toplulukları ve
onların nasıl *ikna* edileceği.

Hiçbir meşruiyet düzeni tek başına bu yalınkat özetlenen saiklere dayalı değil.
Amerikan demokrasisinin Kennedy/Bush/Clinton hanedanları, bize halkın
teveccühünü kazanmanın doğru soyadını taşımakla da ilgisi olduğunu söylüyor.
Hiçbir halk kendi dininden olmayan, hayat tarzına benzemeyen birinin sözünü
kral da olsa dinlemek istemiyor. Gücü silaha dayanmayan hiçbir devlet yok,
çünkü insanların *uygun davranışa zorlamanın* nihai yolu bu. Güçlü olmayan
devlet demokratik de olsa, meşruiyeti devam ettirecek huzurdan uzak. Benzer
şekilde, ordusuz kralların veya din adamlarının meşruiyeti ancak sözde.

Bu sebeple demokrasi *sadece* halk oyuna değil, diğer temellere, gelenek, güç
ve hayat tarzına da dayanıyor. Belki diğer düzenler kadar katı ve görünür değil
ancak dolaylı yollardan onların önemi halk oyundan daha fazla. Türkiye'deki
kavga da, bu diğer unsurları bu zamana kadar serbestçe idare etmiş müstemleke
zihinlerinin halkın oyunu yönlendirecek kadar güzel oyun oynayamayışı. Ordu,
milliyetçilik ve modern hayat eskisi kadar önemli değil. Bunlara dayanmak, bir
yöneticiyi seçilebilir yapmaya yetmiyor.

Bugün Türkiye'deki *meşruiyet krizi* bu çatışan meşruiyet kaynaklarının
hangisinin daha önemli olacağına dair. Adı demokrasi de olsa insanların
siyasi kıymetinin hangi kriterlere göre belirleneceğinin savaşı. Bu
savaşta *şimdilik* kendimizi halkla beraber görsek de, bu diğer
meşruiyet kaynaklarına erişemeyişimizden kaynaklanan geçici bir durum.
Diğer meşruiyet kaynakları *bize* uymaya başladığında bugünkü *her
şeyin başı halk oyudur* diskuru da terkedilecek. Bu *halk*
önemsizleşecek demek değil, ancak bugün halka sadece *gelişme* vaadiyle
yön veren siyasi güç, o zaman daha sofistike yollardan halka yön
verebilecek ve *gelişme* veya *ekonomik vaadler* bugünkü önemini
kaybedecek.

Şimdi burada *biz* derken kimi kasdettiğimin üzerinde uzun uzun
durmayacağım çünkü henüz gerçekte böyle bir *biz* yok. Ancak Türkiyenin
siyasi atmosferini şekillendirecek insanlar, yirmibeş yıl sonra hala tek
dayanak olarak halk oyunu görmeye devam edeceklerse, seçim kazanmaya
devam etseler de meşruiyet savaşını kazanma ihtimalleri zayıf. İnşallah
birileri bunun farkındadır.
