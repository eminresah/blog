---
title: Osmanlıcılığın Cıcığı 
author: Emin Reşah
date:  2014-12-11 20:58:18 +0200
dp: 12895
featured_image: /images/header-95.jpg
---

Nişanyan bir blog yazısında Cumhuriyet düzeninin reaya fikrinin Osmanlı'dan
miras olduğunu ve bunun 2010'da çöktüğünü söylüyordu. Osmanlı'nın ne kadar bize
anlatıldığı kadar *meritokrasi* olduğunu bilmiyorum, ücra bir köyde doğmuş bir
adamın bürokrasinin en yüksek noktalarına çıkma imkanı ne kadardı, bu imkan
aile geçmişinden veya kültüründen ne kadar bağımsızdı? Bunu tam olarak bilmenin
imkanı muhtemelen yok. Yükseliş devrinde *Sokolov* gibi Sadrazamlığa muteber
görülen Sırpların mesela sonradan uzaklaştırıldığı belli. Ancak bu *imkan*
herkesin hayatında ne derece etkiliydi veya genel olarak *sınıf değiştirmek* ne
kadar mümkündü? 

Bilmiyom ama şunu tahmin ediyorum: Osmanlı *sıradan halk* için o kadar da
iltifat edilmeye layık bir yapı sunmamıştı. Bizdeki abus devleti oradan miras
kabul edebiliriz, devlete işi düşmenin sevimsizliğini tahmin edebiliriz. 

İşte 2010 civarından *laf yetmezliğinden* kaybettiğimiz Kemalizm bu reaya
(sürüler) düzeninin devamıydı. Ancak tarihin garip bir cilvesi, onu yıkanlar, o
düzenin asıl sahibi Osmanlı'ya meftun. Bu nasıl oluyor diyecekseniz, işte,
Kemalist düzenin trajedi çapındaki beceriksizliğini anlayın.

Peki bu Cıncıkçı Osmanlıcılığın, bu site ismi, lokanta ismi, _fantastik
televizyon dizisi_, arabanın arkasına tuğra yazdırma zevzekliğinden ileri
gidemeyen *Osmanlıcılığın* akıbeti nedir?  Memleket Osmanlı'ya mı dönüşüyor?

Hayır. Memleket vehimlerinden kurtuluyor. Atatürk olmazsa yolumuzun kararacağı
vehmini atlattı, Kürtçe konuşulursa memleketin alıp başını gideceği vehmini
atlattı, şimdi sırada kendisinin *Osmanlı* olduğu vehmini atlatması var.
Osmanlı'nın yaşadığı çağla beraber öldüğünü ve bir kısmı ince, bir kısmı kalın
hatırasıyla beraber artık sadece hatıra olduğunu anlaması.

İnsanın rüya ve kabuslarından *kurtulması* onları halı altına süpürerek olmaz.
Bizim Osmanlı'yla olan *derdimiz* de Cumhuriyetin halı altına süpürmesiyle
tedavi olmadı, belki derinleşti. Bugünkü kırık cehaletimizin, arada gelişen
panik ataklarımızın, kendimizi dünyaya ait hissedemiyor oluşumuzun, nerede ve
kim olduğumuzu bilemiyor oluşumuzun sebebi büyük ölçüde bu. Bu da yavaş yavaş
atlatılacak inşallah. 

Bunu atlatmak için Osmanlı'yı hakkıyla öğrenmeye ihtiyacımız var.  Bu
memleketin cehaleti, lisansızlığı, milliyetçilik ve siyasetine yansıyan
aşağılık kompleksinin tedavisi Osmanlı'yı öğrenmekle mümkün. Onu öğrenince
*geri gideceğimizi* düşünenlerse, bu meselenin semptomplarından biri aslında.
Öğrenmekten korkan millet.

Bu memlekette bir şeyin öğrenilmesine engel olmak istiyorsanız, onu liselere
ders olarak koyarsınız: Öğreneceği olan da öğrenmekten vazgeçer. Osmanlı
Türkçesinin de liselerdeki akıbeti farklı olabilemez.

----

**2021'den not**: Yazıyı muhtemelen o zaman düşündüğüm _Duolingo benzeri bir
Osmanlı Türkçesi_ projesi için yazmışım. Takriben on yıl sonrasından baktığımda
o zaman tahmin ettiğim gibi *Osmanlıcılığın* eskidiğini görüyorum.  O zamandan
beri artan televizyon yayını, Netflix dizisi, bilgisayar oyunu ve sair
eğlencelerin tarihimizi fantastik bir panayır yeri gibi aksettirdiğini
düşünüyorum. *Rambo* filmleri bizi ne kadar Amerikalı yaptıysa, *Ertuğrul*
dizisi de o kadar *Osmanlı* yapıyor. Toplumsal şuurumuza henüz aksetmese de
*Osmanlı* olmadığımızı anlıyoruz. 
