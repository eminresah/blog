=====================
Osmanlıcılığın Cıcığı
=====================

:date: 2014-12-11 20:58:18 +0200

.. :Author: Emin Reşah
.. :Date:   12895

Nişanyan bir blog yazısında Cumhuriyet düzeninin reaya fikrinin
Osmanlı'dan miras olduğunu ve bunun 2010'da çöktüğünü söylüyordu. Bu
doğru. Osmanlı'nın ne kadar bize anlatıldığı kadar *meritokrasi*
olduğunu bilmiyorum, ücra bir köyde doğmuş bir adamın bürokrasinin en
yüksek noktalarına çıkma imkanı ne kadardı, bu imkan aile geçmişinden
veya kültüründen ne kadar bağımsızdı, tam olarak bilemiyorum. Yükseliş
devrinde *Sokolov* gibi Sadrazamlığa muteber görülen Sırpların mesela
sonradan uzaklaştırıldığı belli. Ancak bu *imkan* herkesin hayatında
ne derece etkiliydi veya genel olarak *sınıf değiştirmek* ne kadar
mümkündü, emin değilim.

Daha doğrusu elimde veri yok. Velakin şunu tahmin ediyorum: Osmanlı
*sıradan halk* için o kadar da iltifat edilmeye layık bir yapı
sunmamıştı. Bizdeki abus devleti oradan miras kabul edebiliriz,
devlete işi düşmenin sevimsizliğini tahmin edebiliriz. 

İşte 2010 civarından *laf yetmezliğinden* kaybettiğimiz Kemalizm bu
reaya (sürüler) düzeninin devamıydı. Ancak tarihin garip bir cilvesi,
onu yıkanlar, o düzenin asıl sahibi Osmanlı'ya meftun. Bu nasıl oluyor
diyecekseniz, işte, Kemalist düzenin trajedi çapındaki
beceriksizliğini anlayın.

Peki bu Cıncıkçı Osmanlıcılığın, bu site ismi, lokanta ismi, arabanın
arkasına tuğra yazdırma zevzekliğinden ileri gidemeyen
*Osmanlıcılığın* akıbeti nedir? Memleket Osmanlı'ya mı dönüşüyor?

Hayır. Memleket vehimlerinden kurtuluyor. Atatürk olmazsa yolumuzun
kararacağı vehmini atlattı, Kürtçe konuşulursa memleketin alıp başını
gideceği vehmini atlattı, şimdi sırada kendisinin *Osmanlı* olduğu
vehmini atlatması var. Osmanlı'nın yaşadığı çağla beraber öldüğünü ve
bir kısmı ince, bir kısmı kalın hatırasıyla beraber artık sadece
hatıra olduğunu anlaması.

İnsanın rüya ve kabuslarından *kurtulması* onları halı altına
süpürerek olmaz. Bizim Osmanlı'yla olan *derdimiz* de Cumhuriyetin
halı altına süpürmesiyle tedavi olmadı, belki derinleşti. Bugünkü
kırık cehaletimizin, arada gelişen panik ataklarımızın, kendimizi
dünyaya ait hissedemiyor oluşumuzun, nerede ve kim olduğumuzu
bilemiyor oluşumuzun sebebi büyük ölçüde bu. Bu da yavaş yavaş
atlatılacak inşallah. 

Bunu atlatmak için Osmanlı'yı hakkıyla öğrenmeye ihtiyacımız var,
aşikar. Bu memleketin cehaleti, lisansızlığı, milliyetçilik ve
siyasetine yansıyan aşağılık kompleksinin tedavisi Osmanlı'yı
öğrenmekle mümkün. Onu öğrenince *geri gideceğimizi* düşünenlerse, bu
meselenin semptomplarından biri aslında. Öğrenmekten korkan millet.

Ancak korkmalarına gerek yok. Bu memlekette bir şeyin öğrenilmesine
engel olmak istiyorsanız, onu liselere ders olarak koyarsınız;
öğreneceği olan da öğrenmekten vazgeçer. Osmanlı Türkçesinin de
liselerdeki akıbeti farklı olabilemez.

Velakin Osmanlı'nın da öğretilebilmesi de şart. Bu şartı yerine
getirmek için çareler düşünmüyor değilim. Belki `Duolingo
<http://duolingo.com>`_ benzeri bir Osmanlı Türkçesi sitesi yapmaya
başlarız. İlgilenen olur mu? Belki.
