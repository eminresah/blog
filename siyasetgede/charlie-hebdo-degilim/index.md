Charlie Hebdo Değilim
=====================

:date: 2015-01-17 23:46:48 +0200

.. :author: Emin Reşah
.. :date: Sun Jan 11 10:35:21 EET 2015 
.. :dp: 12963 

Bu da Charlie Hebdo'yla ilgili inşallah son yazı olsun.

Şimdi, bu adamların ne yapmış olduklarına bakınca, o kadar da *fikir
hürriyeti* kapsamında hissetmiyorsunuz. Mısır'daki Rabia katliamından
sonra çizdikleri bir kapakta, "Kur'an Mermilerden Korumuyor"
yazabilmiş adamlar. Eğer o meydanda katledilen yüzlerce insanla böyle
dalga geçebiliyorsa, ben de onunda *Karikatür Dergisi Mermilerden
Korumuyor* veya *Fransa Devleti Mermilerden Korumuyor* diye dalga
geçebilirim. İçimden gelmiyor. Öldürülenler neticede insan, içimde
yaptıkları işe karşı bir saygı veya düşüncelerine değer hissi olmadığı
halde, neticede nefes almaya devam etmelerini, ölmelerine tercih
ederdim. Bunu da *şimdi bizim hakkımızda ne düşünecekler* kaygısıyla
değil, sadece insani bir tepkiyle söylüyorum.

Mamafih Batılıların İslam'la bu derece *sorunlu* olmasının da
*toplumsal ergenlikten* başka bir açıklaması yok. Tamam, çok
ilerisiniz, çok müthiş işler yaptınız, medeniyeti siz yarattınız ama
*fikir hürriyeti* deyince aklınıza peygambere sövmek geliyorsa,
muhatabın de işte karikatür görünce eline silah alıp *aşkla* tetiğe
basan adamlar. Tencere kapak diyalektiği. 

Bu adamların *hiciv* dediği şöyle bir şey sanırım: Bu ülkede
azınlıklar var, Kürtler var, Rumlar var, Ermeniler var. Bunların
durumu Fransa'daki müslümanlara benzetilebilir. Şimdi bu ülkenin
çoğunluğundan, hakim kültüründen biri çıkıp, azınlıklardan birinin
inancıyla dalga geçse, diyelim Hrant Dink öldürüldükten sonra delik
ayakkabısıyla dalga geçse ne kadar hiciv olursa, bu Fransızların
*hiciv* dedikleri de o kadar hiciv. Ha, bunu yapan adamı vursunlar mı,
vurmasınlar, ama saygı da duymasınlar. 

