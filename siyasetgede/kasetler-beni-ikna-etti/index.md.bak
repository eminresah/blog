=======================
Kasetler Beni İkna Etti
=======================

:date: 2014-11-23 02:18:14 +0200

.. :Date:   12647

Cumhuriyet tarihinin en ilginç ve *arkası yarın* döneminden geçiyoruz.
Her gün çıkan kasetler, bir tenis maçını hatırlatıyor. Uzakta kalabilen
için güzel bir seyir. (Ben bir haftadır gündemden uzaktayım, yeni
paylaştığım bu yazı da 12 gün önce yazılmış. -- 13.3.14)

Ben de uzakta kalmak isteyenlerdenim. Tayyip Erdoğan'a hiç oy vermedim,
siyasi açıdan muhaliflerinden bir gömlek daha yukarıda olduğunu kabul
ettiğim halde, *kalkınma* temelli bir siyasetin bizi daha da
dünyevileştireceğini ve bunun *din adına* yapılmasını uygun bulmam.

Bununla beraber şu son sene içerisindeki olaylar, bende Tayyip
Erdoğan'ın artık sadece Tayyip Erdoğan olmadığını, meselenin bir *devlet
meselesi* haline geldiğini anlattı. Adam birilerinin ayağına fena bastı
ve o her neyse, tüm güçleriyle, siyonist vaizinden, yalancı çobanına,
tüm güçleriyle saldırıyorlar.

Bu olaylar başladığında, yani Gezi parkı olayları bir Kemalo-Faşist
kimlik kazandığında, birilerinin ona *iyilik* yapmaya çalıştığından
şüphelenmiştim. Normal şartlar altında oy kaybetmesi gereken, artık
yıpranması gereken, başörtüsü kavgaları soğumaya başladığına göre,
*bedava oy* stokları erimeye başlayacak bir siyasetçi konumundaydı. Ona
oy verenler de dahil bir sıkılmışlık hali vardı. Her şeye karışmasından,
her şeyi *bilmesinden* usanmıştık. Yüzü eskimişti.

Bu ülkede Ak Parti'ye oy veren insanlar, ülkenin en *partisiz* kesimini
oluşturur. AKP'nin bir ideolojisi, kemik oyu, doğal oyvereni yoktur. Az
biraz *Tayyip fanatiği* olsa da, onun *karizması*, daha çok bir
*beceriklilik* karizmasıdır, Atatürk'ünkine benzer bir *değer karizması*
değil. [1]_

Bu sebeple oy kaybetmesi muhtemel görünüyordu. 2013 temmuzundan önce
herkes onun Cumhurbaşkanlığına çıkıp, sonra *bir nev'i emekli* olacağını
umuyordu. O sebeple olaylar karısına, kızına sövmeye vardığında, bunun
Erdoğan'a siyasi bir armağan olacağını düşünmüştüm. Neticede bu
*etkinin* bir tepkisi olacağını da hesap etmek gerekiyor.

17 aralık sürecinde de, müsamere tadındaki savcı etkinliklerinde de
benzer bir şüpheyi içimde taşıdım. Netice itibariyle, Erdoğan'ın
geçmişindeki hapis tecrübesinin ona zararı değil, faydası olmuştu ve
yargı yoluyla ona veya ekibine yöneltilecek ithamların ters tepmesi
imkanı da vardı.

Bizim memlekette Erdoğan, *dünya düzenine muhalif* olarak görülüyor
belki ama başından beri bu kanaatte olmadım. Erbakan belki biraz
öyleydi, bununla beraber Erdoğan, kapitalist dünya düzenine entegre
etmekten daha öte bir ufuk çizemezdi. En iyi ihtimalle Osmanlı bakiyesi
bir coğrafyada, yine Batı tarafından çizilmiş sınırlar içinde etkimizi
artırabilirdi ve nitekim öyle yaptı. Neticede Türkiye'nin genel dış
politikasında çok büyük bir değişiklik olmadı. Veyahut, dışarıya
yansıyan bir değişiklik olmadı.

Belki bunun adımlarını atmaya kalktı. Belki (şahsen sadece pazarlık ağzı
olarak gördüğüm) Şangay beşlisi sözlerinde samimiydi, belki NATO'nun
etki alanından çıkmayı hesap etti, belki Avrupa Birliği başvurusunu
iptal etmeyi düşünüyordu, belki İsrail'le gizli bir savaş içindeydi.
Bunları bilmiyoruz. Ancak dediğim gibi, belki bunlar da değildi, belki
sadece davranması beklenen şekilde davranmıyordu.

*Efendilerine* karşı vazifelerini aksatmıştı belki. Bilemiyorum.

Ancak bir şeyler oldu ve tüm sosyal mecralar ve beyni bağlı *düşünce*
kaynakları ona *diktatörlük* ithamına başladı. Batı ile düzgün geçinen
hakiki diktatörlerin iyi ağırlandıklarını biliyoruz, o sebeple mesele
onun otoriterleşmesi değildi. Bizim, kendini bağımsız düşünceli sanan
entel dantel takımımız, göbek ve beyin bağlarını aşıp, gerçekten
bağımsız olmadıkları için ne söyledikleri mühim değil ama onlara *ne
söyletildiği* mühim. Birileri, bizim medyanın sağını solunu tutmuş, laf
ve resim üretme becerisine sahip insanları, Erdoğan'ın otoriterleştiği
fikriyle besliyor. Onlar da bunu kendilerince tekrar ederek, *orantısız
zeka* göstermiş oluyorlar. Türkiye'deki muhalefetin, diğer *renkli
devrimlerdeki* muhalefetin yanında hayli cılız kalması da bundan,
otokton olmadıkları için, söylediklerini de sadece kendileri dinliyor.

Hasılı birileri Erdoğan'a fazlasıyla gıcık durumda. Normal şartlar
altında, Türkiye'nin gelişmesi kimseyi mutsuz etmez. Türkiye uysal
olduğu sürece daha büyük köprüler, havalimanları, yollar yaparsa, dünya
sistemine daha fazla entegre olur. Onun için AKP saflarındaki
*gelişmemizi kıskanıyorlar* edebiyatının pek tutar tarafı yok. Mesele
kalkınmak değildi, bunu *uysal* biçimde yapmayabileceği sinyali vermiş
olmasıydı. Ancak bunun hangi sinyal olduğunu ve bu saldırının Türkiye'yi
zincirleyenlerin hangisinden geldiği konusu daha birkaç yıl, belki
on-onbeş yıl çok net anlaşılamayabilir. Belki şimdiden bilenler vardır
ama hem bunu konuşmazlar, hem de böyle zamanlarda onları dinleyen pek
çıkmaz.

Şimdilik bunu bilmek zorunda da değiliz.

Siyonist vaizin komplocularının, Erdoğan'ın oğluyla rüşvet konuşması
izlenimi vermek için piyasaya sürdükleri kasetten sonra, bu meselenin
*Erdoğan'ı güçlendirmek* gibi bir yol takip etmediğini, birilerinin
işini çok kabaca yürütmeye karar verdiğine kanaat ettim. Onun şahsında
Türkiye'de bağımsız siyaset üretmeye niyetlenen herkese bir gözdağı
vermeye çalışıyorlar.

Normal şartlar altında, böyle kafa kafaya kimse saldırmaz, bu işin daha
uygun yolları vardır, olmalıdır. Olağanüstü bir durum olmasa, ona üç
dönem şartını iptal etmek için bahane sunmasalar, zaten Cumhurbaşkanı
olup, kendini Çankaya'ya hapsedecekti. Şimdiki durumda, birileri AK
Parti merkezine gidip, üç dönem şartı kalksın diye kendini jiletlese
şaşırmam.

Bıraksalar kurtulacaklardı yani. *Tayyip gitsin* diyenler, neredeyse,
*Tayyip gitmesin* diye çalışıyor gibi.

İşte, Bilal Erdoğan ses kaydından sonra, bende bir savaşta olduğumuz
kanaati tam olarak oturdu. (Biraz zor karar veriyorum sanırım.) Şimdi,
meselenin siyaset değil, savaş olduğuna kanaat ettikten sonra, siyasi
fikirlerimi bir tarafa bırakabilirim. Siyasetçi olarak beğenmek,
beğenmemek mühim olmaktan çıkar. Kendisinden siyasi bir beklentim hala
yok. Yapabileceğinin sınırlı olduğunu ve çizilmiş çizgiler içinde kalmak
zorunda olduğunu, aksi halde zaten *işimizin* biteceğini biliyorum.
Kendimizi darı ambarında görmenin lüzumu yok.

Bununla beraber burada kendisine duamı esirgemediğim, oy vermesem de
başarısı için dua ettiğim bir din kardeşimin, kendileriyle böyle bir
ilişki içinde olmadığım başkalarınca kuşatılmaya çalışıldığını
görüyorum. Buna sessiz kalamam. Yaptığı yanlışlar olabilir, bununla
beraber o yanlışların hesabını yine bana ve benim gibi *sade
vatandaşlara* verecektir. İpinin kimin elinde olduğundan emin
olamadığımız bir takım karanlık komplocu adamlara bırakmam o hesabı.

O hesabı verebilmesi için de, şimdi bu kuşatmadan çıkması gerekiyor.

Diyecekler ki, *adam hırsız, işte belgesi.* Birincisi, zamanında Cübbeli
Ahmet'in kadın sattığına inanmadığım gibi, Tayyip Erdoğan'ın rüşvet
aldığına da inanmam. İkincisi, o reddettiği konuşma gerçekleşmiş olsa
bile, evinde her para bulunan insan hırsız değildir. Üçüncüsü, bir
bilgisayar mühendisi olarak içine elektronik karışmış hiçbir delili tek
başına sabit görmem. Dördüncüsü, değil böyle bir konuşma, paralarla
çekilmiş bir fotoğrafları olsa, makul bir yargılamadan önce hırsız ilan
edemezsininiz. Beşincisi bizim memlekette her kişi ve kuruluşun
gayrıresmi ekonomisi vardır ve partilerde bu ekonomiyi genel başkanlar
idare eder. Altıncısı bir evde bir milyar dolar tutulabileceğine
inanacak kadar okumadım ben, aklım ermez o kadarına.

Anlaşıldığı kadarıyla kasetlerin devamı gelecek. Para çıkarma
görüntüleri varmış, bir de Yazıcıoğlu suikastinden haberdar olduğunu
işaret eden bir kayıt. Bu sonuncuya *turbun büyüğü* diyorlar sanırım.
Ellerindeki sadece bunlarsa, yani sadece neresiyle oynandığını
anlayamayacağımız ve açık provokasyon kokan ses kayıtlarıysa, hayır,
bunlar benim bu savaşta taraf olmamı engelleyecek meseleler değil.
Dahası, artık şerefsizliğin dibine vurmuş olduklarını göstermek
açısından hadiseleri daha da netleştirici.

Yazıcıoğlu konusu, sanırım Hayrettin Karaman'ın yazısından sonra akla
geldi. Atfedildiği gibi bir fetvası olsa, ağzından en fazla *Muhsin mi,
o da kim?* şeklinde bir şey çıkacak hocanın, yazısındaki bir ifade
anormalliğinden büyük bir senaryo yazıldığı anlaşılıyor. Yaratıcılık
sıfır yani.

Ahdim vardı *içime sinen* birini buluncaya kadar oy vermeyecektim. Bir
de Melih Gökçek'in aday olduğu partiye oy vermeyecektim. Şimdi sanırım
bu ikisini de bozmak zorunda kalacağım ve artık ucunda kurban kesmek de
olsa, bu seçimde oy kullanacağım. Yarın bir gün dayandığı tek güç olan
halk oyu, Erdoğan'ın elinden alınır da, bu adamlar onu ve onun şahsında
Türkiye müslümanlarını çiğ çiğ yerse, en azından *hiç yapmadığım bir iş
yaptım, oy verdim* derim.

Savaşlarda kazanmak olduğu gibi kaybetmek de vardır. Neticede bu
kasetlerin, komploların ona oy veren insanlar üzerinde ne etkisi
olduğunu bilmiyorum. Belki bu seçimleri ve müteakip seçimleri
kaybedecek. Belki kazanacak ve suikaste kurban gidecek. Belki kazanacak
ve hakkındaki suçlamaların yerinde olduğunu göreceğiz. Bütün bunları,
iyisini kötüsünü düşünüp, şu anki durumda Erdoğan tarafından
*aldatılmayı*, onun muhalifleri tarafından çelinmeye tercih ediyorum.
Allah ona sabır ve kuvvet, siyonist vaiz, müttefikleri ve efendilerine
de hendek önündeki ahzaba yaşattığı cinsten bir bozgun versin.

--------------

Dipnot
======

.. [1]
   Değer karizması, bir insanın kendini özellikle sembol haline
   getirmesiyle olur. Fethullah Bey'in karizması da değer karizmasıdır,
   onun takipçileri yaptığı işlere nazaran değil, onun işaret ettiği
   *kurtuluş* sebebiyle onu sever. Bizim gibi hariçtekilerin onda takip
   edilecek bir taraf bulamayışı da bundan sanırım.
