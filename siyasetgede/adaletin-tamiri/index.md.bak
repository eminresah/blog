===============
Adaletin Tamiri
===============

:date: 2014-11-23 02:18:14 +0200

.. :Author: Emin Reşah
.. :Date:   12614

*Mülkün*, yani *melikliğin* yani *krallığın* ve yani günümüzdeki
manasıyla *devletin* temeli olan adalet ne şekilde tamir edilir?

Türkiye'de adalet sistemine işi düşmek bile müstakilen ceza olduğu için
insanlarda *suç işleyenin yanına kar kalıyor* anlayışı mevcut. Sistem
içinde sorumluluğu atacak çok aktör bulunduğundan, kimse *ben görevimi
yapmıyorum, onun için bu işler yürümüyor* demez. Polis savcıyı, savcı
polisi, hakim savcıyı, avukat hakimi, mübaşir bilirkişiyi, bilirkişi
memuru suçlayabilecek imkan ve kafada olduğundan, bu işlerde düzelme
*herkes görevini daha iyi yapsın* diyerek olmaz. Bürokrasi idealist
gençlerden, yılgın ortayaşlılar ve ekşi emekliler üretmeye uygun bir
habitattır ve bir kişiye veya gruba parmağımızı uzatıp, *bunu
değiştirirsek, mesele çözülür* diyemeyiz.

Böyle olunca bataklığa kova kova temiz su eklemek manasına gelen bir
takım *reformların* etkisini beklemek güç.

Adalet sisteminde birinci hedef, hükme güvenin tesis edilmesi. Bunun
için hakimlere, son kararı veren her kimse ona, onun kararını hakkıyla
verdiğine inanabilmek gerek. Hukuk sisteminin adalet ürettiğine kani
olacağımız yer, sonuç aleyhimize de olsa, hakimin işini iyi yaptığına
dair inancımız.

Bugün böyle bir inancımız var mı? Hakimin son sözü söylediği ve temyiz
mekanizmasının da benzer şekilde işlediği bir dünyada, adalete kanaat
etmemiz zor. Adalet sisteminin tek maksadı *toplumun adaletin varlığına
inanması* ise (`Gece Dikilen Ağaç (s.
11) <file:kitap/GeceDikilenAgac-T2-A4.pdf>`__) hakimin işini hakkıyla
yapıp yapmadığını da birilerine sormak gerek.

Günümüzde bu *birilerine sormak* mekanizması, temyiz demek. Temyiz
mekanizmalarının ise hakimin daha tecrübeli ve uzman olması dışında
yerel mahkemelerden özde bir farkı yok. Temyizi kim temyiz edecek?

Neticede mahkeme kararı, belli sayıdaki hakimin kanaatiyle verilmiş bir
karar ve bu belli sayıdaki hakim, bazı sebeplerle kararı belli şekilde
yorumlayarak vermişse, telafisi yok. Normal şartlar altında mesleği
hukuk olan insanların davaların vechelerini daha iyi inceleyeceğini,
tarafları daha iyi dinleyeceğini, işin özünü daha net kavrayacağını
kabul edebiliriz. Bir davanın, diğer bir davayla kıyas edecek
keskinlikte tecrübeleri olduğunu düşünebiliriz. Ancak *normal şartlar*
hemen her zaman insanların verdikleri karardan dolayı müsbet veya menfi
bir karşılık elde etmelerine bağlı. Hakimlerin ve benzerlerinin
verdikleri hükümden dolayı kimseye sorumlu olmayışları, onları *normal
şartların* dışına itiyor.

Hasılı eğer bir davada adaletin sağlanıp, sağlanmadığına bakmak
gerekiyorsa, hakimlerin kararını da *halka* danışmak gerek. *Halk*
dediğimiz, illa geniş bir kitle değil, ancak jüri sistemindeki kadar bir
örneklemin, *evet, karar adalete uygundur* diyebilmesi lazım. Bunlar
Anglosakson jürisindeki gibi *karar vermeye* değil, kararı tescil etmeye
vazifeli ve okuduğunu anlayacak kadar kafası çalışan insanlardan
rastgele seçilmiş bir grup.

Hakimin davanın hakkını verdiğini, müsbet ve menfi delilleri dikkate
aldığını, ilgili kanunları hakkıyla uyguladığını söyleyecek bir grup
insandan bahsediyorum.

Şimdiki durumda, karar lehine çıksa falanca adamın siyaseten veya madden
daha güçlü olduğu için kollandığını söylemek mümkün. Belki doğru, belki
yanlış, *güçlüler haksızdır* diye bir kural yok, *haklıdır* diye bir
kural olmadığı gibi. Filanca bakanın falanca yolsuzluk davasından beraat
edip etmeyişi, o sebeple kimse tarafından dikkat alınmıyor.

Bunun üzerine, mesele sadece siyasi güç odaklarından kaynaklanıyormuş
gibi bazı davaların *siyasi* olup olmadığı tartışılıyor. *Falancanın
yolsuzluk dosyası, neden seçimlerden önce getiriliyor?* Aslında
siyasilerin bulaştığı bütün davalar, kadastro davası da olsa, trafik
davası da, *siyasi davalardır.* Bunların siyasi *gönderimleri*
mevcuttur. O sebeple, Ergenekon olsun, şimdiki yolsuzluk davaları olsun,
*siyasi davalar* oldukları inkar edilemez. Bu davaların siyasi tarafı
yokmuş, *tamamen hukuki* imiş gibi yapanlar başka bir siyasete
tabidirler ve *siyasetle alakası yokmuş gibi yapmak* siyasetini takip
etmeye çalışırlar.

Kendileri buna inanıyor mudur, bilmem.

Hukukun (ve siyasetin ve ticaretin ve tüm sosyal mekanizmaların)
işleyişi zamanla meslek oligarşilerine sebep olur. Bugün kanunları
yapanların büyük kısmı hukukçu, o sebeple (kasten veya farkında olmadan)
hukukçuların devlet mekanizmasındaki rolü kuvvetleniyor. Kanunların
ayrıntıları arttıkça, normal bir insanın bunlara ulaşması, anlaması,
yorumlaması zorlaşıyor ve mesleği sadece bunları yorumlamak olan bir
grup ortaya çıkıyor. Bu insanların birbirleriyle meslek dayanışması
adına *hukuku* kimseye bırakmak istemeyişleri doğal, ancak bu hukuk
meslekçiliğinin sonu, hukukun kanunların arasında ezilmesinin de sebebi.

Kanunlar (siyasi, ticari, hukuki vs.) oligarşilerin, toplumun diğer
kısımları üzerindeki hakimiyetlerini tahkim edebilmesi için çalışıyor.
Hukuk bu arada sadece retorik bir araç.

Benzer durumlar her alanda mevcut: Mesela maliyeciler. *Devlet gerçek ve
tüzel kişilerin, bir senedir işletmedikleri menkul ve gayrimenkul
servetlerinden %10 vergi alır* gibi tek maddelik bir kanun, aslında tüm
vergi düzenlemesine yeter. Ancak bu *fazla basit* olacağı ve kimse mali
müşavir tutmayacağı ve maliyecilerin de *ekmek yemesi* gerektiği için,
bitmez tükenmez vergi çeşitleri ve onların bitmez tükenmez istisnaları
arasında boğuşan bir grup ihdas edilir.

Bu gruplara girmek için o grupların hayattaki önemlerini iyice öğrenmek
gerekir. Bir insanın hukukçuluk mesleğinin hayatta ne kadar *elzem*
olduğunu anlamadan hukukçu olması mümkün değil, diğer tüm meslekler için
de genelde böyle. Bu kabuller sonunda meslek oligarşileri usul usul
kendi konumlarını tahkim etmek için çalışıyor.

Bu arada retorik bir araç olmayan cinsinden, insanlara adalet duygusu
vermesi beklenen hukuk kayboluyor. İnsanları sebebini sonucunu
anlamadıkları kanunların uygulanmasından adalet oluştuğuna inanmak
zordur. Kanunlar karmaşıklaştıkça, maksadını, hedefini anlamak güçleşir
ve hedefi anlaşılmayan kanun, hiç olmayan kanundan bile adalete daha
zarar vericidir.

*Kanunları uygulamak*, insanları hakka, hukuka ikna etmekten elbette
daha kolay. *Falanca suça şu kadar yıl hapis* şeklindeki bir kanunun
hemen hiçbir zaman mantıklı açıklaması yok, ancak insanlar suç ile
cezanın mütenasip olduğunu düşündüklerinde, adaletin mevcut olduğuna ve
devletin bu adaleti ürettiğine inanırlar.

O sebeple *hukuk* gerçekte tamamen siyasi ve toplumun nereye gitmek
istediğiyle alakalı bir meseledir. Cengiz Han'ın *Yassası* da hukuktu,
ancak toplumunu götürmek istediği yer bugün bizim olmak istediğimiz
yerden hayli farklı olduğu için, *suyu kirletene idam* cezası hukuktan
başka bir şey gibi görünüyor.

O sebeple hukuktan bahsederken, önce toplumun ne olmak istediğini
soruşturmak gerek. Belki insanlar rüşveti o kadar da sorun etmiyorlar,
belki zina onlar için ufak bir eğlence, belki hırsızlıkla
karşılaştıklarında *çalabilene helal olsun* diyorlar. Bunları gözardı
ederek, halka idealler temelinde bir hukuk sunmanın sonucu bugünkü gibi
oluyor. İnsanlar kanunların suçu teşvik ettiğini veyahut suçsuzların
cezalandırıldığını düşünüyor ve hukukun asıl amacı olan güven çürüyor.

Hukukun bir amacının da toplumu dönüştürmek olduğu, tamamen halka
dayanan bir hukukun, bu görevini yapamayacağı iddia edilebilir. Hukukun
böyle bir dönüştürücülük hedefi olduğunu kabul ediyorum ve toplumu ne
tarafa çekmek gerekiyorsa, hukukun bir adım daha önde olması gerektiğini
de anlayabilirim. Ancak bizdeki hukuk *bir adım* ötede değil, hepten
kopuk ve hukuk felsefemiz *Batı ne diyorsa o* gibi bir kolaycılığa
dayandığından, bizimle alakası olmayan bir hukuk sistemini uygulamaya
çalışıyoruz. Patinaj yapan hukuk sistemi zayıf insanları yıldırmak ve
güçlülerin elinde silah olmaktan başka işe yaramıyor.

Şimdi, özetle, hukukun iki amacı varsa, bunlar (1) toplumda adalet
duygusunu uyandırmak ve (2) toplumun değerlerini *daha makbul* hale
getirmek diyebiliriz. *Kime göre makbul* sorusunun üzerinde durmadım.
Hukukun içeriğindeki farklılığın kaynağı bu *kime göre* sorusu zaten.
Bizdeki mesele ikinci hedef uğruna, birinci hedefin bile feda edilebilir
görülmesi ve hukukun dönüştürülücüğü adına, onun güven sağlayıcı temel
vasıflarının gözardı edilmesi.

Güveni tesis etmek için de, bürokratik düzenlemeler, falanca kurulda
filancanın etkisini artırmak, falanca düzenlemeler yapmanın yeterli
olmadığı kanaatindeyim. Bu saatten sonra Türkiye'de hukuku yeniden inşa
edecek bir fikre ihtiyaç var ve bu sadece bir takım bürokratik
mekanizmaları değiştirerek mümkün görünmüyor.
