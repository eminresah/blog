Toplulukların Deliliği
======================

:date: 2016-02-13 23:51:05 +0200

.. :author: Emin Reşah
.. :date: Wed Jul  8 12:41:32 EEST 2015 
.. :dp: 13141 

Delilik insanlarda az rastlanır ama topluluklarda neredeyse sıradandır demiş
Nietzsche. Topluluklar neden delirir? 

Çünkü insanlar akıllarını kullanmaya, eğer alternatiflerini tüketmişlerse
cesaret eder. Bir insanın *menfaati* deliliğindeyse, bulunduğu topluluğa ait
olmaksa, onu sorgulamak yerien uymayı tercih eder. 

Bu da aslında rasyonel bir duruştur. Çünkü sürüden ayrılmak *rasyonel* bir
tercih değildir. Bir takım soyut, soğuk ve farazi ilkeler, sözler için sıcak
topluluk desteğinden, kucağından ayrılmak insanların lehine değildir. Bunu
bildikleri için bulundukları topluluğun değerlerini fazla
sorgulamazlar. Mensubiyetleri *elbette* en iyisidir veya en iyisi olmasa bile en
iyiye en yakındır.

Bunun sebebi de herhalde insanların bir araya gelmesine sebep olanın, akıldan
ziyade duygu tatmini olması. Korkulara oynamayı becerirsen, anlatacak
hikayelerin varsa, kendini güzel pazarlarsan, *liderlik* vasfın gelişiyor. Durup
durup kritik etmek, *kelbiyet* (cynicism) işe yaramıyor.

İnsanlar fazla akıllı liderlere şüpheyle bakıyorlar. Güzel hikayelere inanmasını
ve anlatmasını tercih ediyorlar. Fazla akıl, etrafımızda çok sayıda örneğini
gördüğümüz gibi, insanın kendi aklına topluluğun bekasından daha fazla önem
vermesine sebep olur ve bu da topluluğun sonunu getirebilir. Tepedeki adamın
binayı yıkması çok kolaydır. Onun için de sadece binayı yıkmayacağından emin
olabileceğiniz insanları yukarıya taşırsınız.

Rasyonellik hikayeyi fazla kaldırmaz. Hikayelerin boş olduğunu söylersen,
insanlar seni dinler belki, belki nadiren takdir eder ancak sevmez. İnsanların
sevmesini istiyorsan güzel hikayeler anlatmalısın.

Bunun iinci vechesi de liderin topluluğu çekip çevirirken, o kadar da hür
olmayışıdır. Topluluk herkesin inandığı yalanla, kimsenin inanmadığı gerçek
arasında kalırsa, yalanı tercih eder. Bunu bilen lider, onu mümkün mertebe ince
gerçeklere değil, anlatması ve inanması kolay gerçeklere yönlendirir. Ancak
bazen, liderin gerçek sandığı da yanlış çıkar ve topluluk ve lider birbirinin
yanlışını besleyen kısır bir döngüye girer. Al sana delilik. 


