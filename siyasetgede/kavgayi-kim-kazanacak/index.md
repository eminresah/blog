======================
Kavgayı kim kazanacak?
======================

:date: 2014-11-23 02:18:14 +0200

.. :Author: Emin Reşah
.. :Date:   12623

Kavganın ortasındayız. Bir yanda fertut Fethullah'ın fecaati, bir yanda
hikmetsiz hükümetin hamareti.

Kim kazanacak?

Jemaatin kaybedeceği aşikar. Yok olmayı sonuna kadar hakettiler. Hamaset
ve yalanla birbirine yapışık duran unsurların ayrılmaya başladığı
görülüyor ve yakında cemaat içi darbeleri de göreceğiz herhalde.
Propaganda unsurlarının birbirine gireceği günleri. Keyif almayacağımı
söyleyemem.

Düşünün, Zaman gastesi, Bugün gastesini yerden yere vuran manşetler
atıyor. Birbirlerini yolsuzlukla, hizmetin paralarını saçıp savurmakla
itham ediyorlar, içlerindeki çeteleri en iyi kimin temizleyeceğini
*fikreden* köşe yazıları yayınlanıyor. *En hakiki cemaatçinin* kim
olduğu konuşuluyor ve liderlerinin akıl sağlığının en son ne zaman
yerinde olduğuna dair tahminler yürütüyorlar. *İyi adamdı ama yaşlanınca
bir tuhaf oldu.*

Asıl soru şu: Hükümet veya Kürtler de kaybeder mi?

Hükümet haksızlık ederse kaybeder. Yangın söndüğünde cemaatin bu kadar
yayılmasıyla ilgili vereceği bir hesap var. Ayrıca böyle günlerde
*yakılması beklenen* insanları da, cemaatçi diye damgalayıp yakmaya
çalışırsa, kaybeder. Sınavlarda, davalarda ve sair yerde sahtekarlık
yapıp, adli suç işlemiş insanları *teker teker* değerlendirmek
boyunlarının borcudur, ancak kimse, dengesiz bir adamın kitsch
yazılarını okumakla veya Peygamber'in twit emrine uyduğunu sanmakla
suçlanamaz. Aptallık olabilir ama suç değildir.

Mamafih barış, Kürtlerin bugünkü sakinliğinden sonra herhalde artık
kaybedilmez. Millet Kürtlerin derdinin *ayrılık* olmadığını ve barışın
mümkün olduğunu gördü. Eski Türkiye'nin muhafazakar kalıntıları da
cepheye sürüldüğüne göre, başkası kalmadı.

Ve bundan sonra savaşı tekrar başlatmak çok zor. Devlet içinde oraya
buraya kurşun sıkan çetelerin gücü buna yetmez. İnsanlar bir yalana bir
defa kanar. İkincisine yeni bir yalan uydurmak gerekir. Zamanımızda
artık bu yalanı uyduracak çevre de, her duyduğuna inanacak insanlar da
kalmadı. Bir silah patladığında, kimse *kesin düşmanlar yapmıştır*
hükmünü hemen vermiyor.

Böyle böyle birbirimize alışıyoruz işte.

Bir de tabi, tarihin akışı var: Açık olan kapalı olana, gerçek hamasete,
kaliteli kitsche, samimi takiyyeciye, sahici rüyaya, görünen
görünmeyene, bilinen bilinmeyene, eleştirilebilir eleştirilemeyene,
düşünen ezberleyene, çalışan kopya çekene, ehil ehliyetsize galiptir.

Cemaatin hangi tarafta olduğuna bak, kazananı kaybedeni görürsün.
