---
title: Erken Gelen Devrim 
author: Emin Reşah
date: 2014-11-23 02:18:14+0200
featured_image: /images/header-18.jpg
tags: 
    - Kemalizm
    - İslamcılık
    - devrim
    - Fransız İhtilali
    - Müslümanlar
---

Erken gelen başarının insanda yarattığı tahribat belirgin olabilir ama erken
gelen devrimin toplumdaki tahribatını ölçmek kolay değil.

Atatürk'ün yaptığı her işin doğru olduğu kanaatini taşımıyorum, hepsinin yanlış
olduğunu da iddia edemem. Bununla beraber son on yılda şahit olduğumuz *geri
tepmenin* İslamcıların başarısından çok, Kemalistlerin başarısızlığından
kaynaklandığını düşünüyorum. Olgunlaşmamış ağacın meyveleri karın ağrıttı ve
insanlar kendi bildikleri yemişlerden vazgeçmediler.

Cumhuriyet'i kuranların Fransız İhtilali'ne özendikleri gerçek, ancak Fransız
İhtilali'nin bir sebepten çok *sonuç* olduğunu, ona yön veren burjuvazi ve
fikir camiasının Türkiye'de bulunmadığını unutmuşlar.  Cumhuriyet'in ileri
gelenlerinin yaptıkları, Fransa'da hakim zümre olan aristokrasinin bir savaş
esnasında krallığı devirmesine benziyor. Böyle olsaydı Fransız İhtilali'nin son
kullanma tarihi de çok çabuk gelirdi. Devlet savaşla meşgulken yapılan
devrimlerin müddeti en fazla 80-90 yıl demek ki, Rus İhtilali de bu açıdan Türk
İhtilali'ne benziyor.

Olgunlaşmamış devrimin etkisini Türkiye'de hala kuvvetli bir pozitivist
*cephenin* gelişmemiş olmasında görüyoruz. Fikren de, cismen de, inandığını
doğrudan savunan, işi dinle dalga geçme ve ondan nefret etme mertebesinden bir
adım daha ileriye götürecek ve insanlara madden ve *manen* daha mutlu
olacakları bir tasavvur sunacak dindışı bir düşünce yok. Varsa yoksa bir takım
ithal laflar, müslümanları ilgilendirmeyen, üzerinde ter ve kan izi bulunmayan,
her tür toplumsal kanalı elinde bulundurmanın getirdiği boş bir kendine
güvenden başka temeli olmayan *fikirler.* İnandığı uğruna kendini yakacak,
gerçekten devrim yapmayı becerebilecek, bunun için *dincilerin* yüz senedir
verdiği mücadelenin onda birini verecek kimse var mı?

Ben göremiyorum.

Bunları bir müslüman olarak yazıyorum. Müslümanların da aynı tehlikenin
çemberinde, kurulu düzenin hoş yastıklarıyla kendilerini kandırmaya
meylettikleri kanaatindeyim. Müslümanların avantajı dünyaya yabancılıkları ve
kendilerini isbat gayretleri, müslümanların *da* medeni olduklarını,
olabileceklerini göstermek mecburiyetinde olmaları ve bunun tepeden inme
herhangi bir devrimden daha sağlam bir harekete yol açması. Bununla beraber bu
işin yirmi, elli, yüz yıl sonrası da var.

Erken gelen devrimin biçtiği ağaçların, yeniden filiz verip, boy atmaya
başlaması seksen yılı buldu. Bu ağaçların kurtlanmasını, yemişlerin çürüyüp,
bizi hasta etmesini istemeyiz. Ayrıca tek çeşit meyve olmasını da istemeyiz,
başka sağlıklı ağaçlar görmek ve kendi ağacımıza aşılayabilmek isteriz.

---

**2021'den Not**: Bu yazıyı 2014'ten de önce yazmış olmalıyım. Belki 2011,
belki daha önce. O zamandan beri bu fikirlerimin özünde bir değişiklik olmasa
da, *müslümanların Kemalistleşmesi* ile karşı karşıya kaldık. Bu belki 15
Temmuz'un sonrasında gelen bir mecburiyettendi ancak halihazırda Kemalizm'in
*başarısız* olduğunu iddia etmek 10 yıl öncesinden daha zor. Toplum da, devlet
de milliyetçilik kıskacının içine daha çok çekildi. 

Belki o zaman bahsettiğim *aşılama* bu şekilde vuku bulmuştur. Ancak bu
beklediğim gibi *daha iyi meyveye* yol açmadı. Şu anki haliyle Kemalist
ceberrutluğun yalınkat İslamcılıkla aşılandığını ve çıkan meyvenin de umut
vadetmediğini düşünüyorum. Bununla beraber buradan filizlenecek hareketlerin
Cumhuriyet'in kurulduğu günden bu yana derdi olmuş konularda daha yeşil dallar
sunabilmesini bekliyoruz. 
