===========
Beyaz Kibir
===========

:date: 2014-11-23 03:41:51 +0200

.. :Author: Emin Reşah
.. :Date:   12778

Bugün aklıma neden *beyazların* avantajlarına rağmen toplumu
dönüştürmekte başarılı olamadıkları sorusu geldi. Sorsan halkımız
eğitimsiz, cahil, kıllı falan ama demek ki eğitimli olmak veya her gün
banyo yapmak beyazları bu konuda başarılı yapmamış. Erdoğan'a kızıyorlar
ancak ortaya çıkışının sebebi, Sultan Abdülhamid'in indirildiği 1908'den
beri ülkeyi *çekip çevirmeye* çalışan fikriyatın iflası. Dünya savaşını
kaybettiğini bir türlü kabul etmediği gibi, *Bulgaristan teslim oldu,
Almanya yenildi, biz de yenik sayıldık* gibi saçma bahaneleri, sanki
İngilizler Süveyş'ten Şam'a kadar bölgeyi işgal etmemiş gibi sıralayıp
unutturmaya çalıştıkları gibi, şimdiki mağlubiyetlerinde de bir
*halkımız cahil ve köylü, makarna kömür* edebiyatı.

Sen önce savaşı ve siyaseti kaybettiğini, fikrinin yanlış olduğunu kabul
et. Ondan sonra hala gerek kalırsa, *düşmanını* veya *müttefikini*
suçla.

Sanırsın ki insanlar, bunları eğitimli ve bakımlı oldukları için
*sevmiyor.* Hani kendileri iyi de, biz bürüklüler kötüyüz ve cahiliz ya,
kendimize de bize benzeyen cahil ve köylü bir başbakan/cumhurbaşkanı
seçmeye çalışıyoruz. Önümüze bilmemkaç dil bilen hafız bir akademisyen
getiriyorlar ve hala, ah, hala Erdoğan gibi İngilizce'yi en fazla
Tarzanca konuşan birine oy veriyoruz.

Böyle bir şey yok. Aslolan şu: Halk kendisinden korkan ama başkasından
korkmayan adamlar arıyor. *Eğitimli* dediğin adamların hepsi, *sizin
takım*, hep bir korkaklık ve kompleks içinde büyümüş. Müstemleke kafası.
Batının karşısında ezik. Hayatını Batılı taklidi yapmaya çalışarak
geçirmiş. Özentiliğin dibine vurmuş adamlar. Bu Tanzimat'tan beri
gelişen bir eziklik. Yenildikçe büyüyen bir kompleks. *Bizden adam
olmaz* diye başlayınca, zaten ipin ucu kaçıyor. *Bizden adam olmazsa,
neden yönetmeye çalışıyorsun?*

Cumhuriyetin ilk yıllarında *Hristiyanlığı kabul edelim* diyen adamlar
varmış. En azından vazıh adamlarmış, dişi başka, işi başka
konuşmuyormuş. Ancak neden eğitememiş, dönüştürememiş, alfabe
değişikliği gibi geçmişten koparan *devrimler* yaptığı halde,
*karşıdevrimcilerin* güç kazanmasına engel olamamış? Bunu sorabiliyor
musunuz? Buna bir cevabınız var mı?

*Hayır, cevabımız yok, sadece dönüştüremediklerimizi suçluyoruz.*

Tekraren, demek ki, eğitimli ve Batılı olmak, dönüştürme vazifesinde
otomatik bir başarı getirmiyormuş. Bana senin gibi olmamı öğütlüyorsun
ama sen de pek başarılı sayılmazsın. Hayatın daha güzel ve cafcaflı
ancak bunun sebebi o cafcafın kaynağına daha yakın oturman, kendinden
kaynaklanan bir güzelliğin yok, Batı'dan getirdiğin ithal cafcafı
pazarlıyorsun bana, *buralarda bunlardan üretilmiyor* diyerek.

Evet, buralarda bunlardan üretilmiyor ama bunun sebebi de sensin. Çünkü
üretme imkanı varsa, senin var. Malum, biz zaten karnını zor doyuran
insanlarız. *Kültür üretmek* gibi bir vazifemiz yok, sabah işe gider,
akşam işten gelir, bize ne hazırlandıysa onu yeriz. Ama sen, getirdiğin
ve getirmediğin, sattığın ve satamadığın her ürün için bir de *ah vah*
ediyorsun, bizim bunlardan anlamadığımızı, cahil ve köylü olduğumuzu
kafamıza vuruyorsun. Biz de, arada sıkılıyor, arada imreniyoruz ancak
bize sunduğun hayatın bu bedele, senin kahrını ve tahkirini çekmeye
*değdiğine* ikna olmıyoruz.

Evet, bizden iyisin, ağzın burnun ve burjuva ahlakın yerinde, daha çok
yer gezmiş, daha pahalı kıyafetler giymiş, aklımıza gelmeyen zevkler
tatmışsın. Ancak bunların hiçbiri, aradığımız hayat değil. Biz
hayatımızda, senin de aradığın gibi *anlam* arıyoruz ve gördüğümüz
kadarıyla sunduğun bir anlam varsa kibir. Büyük bir projeden, hayatımızı
adayacağımız bir projeden bahsetmiyorsun, en fazla ufak hayatlarımızda
daha fazla burjuva zevki eklemekten ve bu sayede bu sıkıntımızı daha az
hatırlamaktan bahsediyorsun. Bu da cazip değil. Sıkılana kadar cazip,
sonra değil.

Etrafımdaki insanları, annemi, babamı, dedemi ve onun gibi insanları
tepeden göreceksem, bana öğretebileceğin tek şey buysa, kalsın. Ben
almasam da olur. *Buna* dönüştüreceksen, ben almayayım.

--------------

Liberaller ne derse desin, insanların hayatlarında neye inandığı,
toplumu nasıl etkileyebileceğiyle doğrudan alakalı. Türkiye'yi
*dönüştürme* heveslilerinin her şeyden önce bu kibirden kurtaracak bir
fikre ihtiyaçları var. Ancak o da ne? İnsanların kibirden kurtulmasının
yolu daha *çağdaş* olmak değil. İnsanlığın kibirden kurtulmaya yarayan
tek bildiği usule *din* deniyor. İnsanı *aydınlığa* götüren ve bu
sebeple aydınlanmışların aydınlanmamışlara kibredebilmesi imkanı sunan
dinler ve felsefeler de değil, insanları Allah'ın karşısında eşitleyen
*din*.

Bu *ikilem* ilginç. Çağdaşlaştıkça daha az kibirli olabilseydi
beyazlarımız, bu *çağdaşlaşma* projesi başarıyla ulaşabilirdi. Öyle bir
ihtimal vardı. Ancak pratikte, çağdaşlaşanlarımız bir yandan da dinden
ve Allah'ın *ekber* olmasının getirdiği *eşitlikten* uzaklaştığı için
kibre düştü. Kibredenin kaybettiği savaşta, kendilerini daha iyi ve
üstün hissetmek uğruna, uğruna mücadele ettiklerini düşündükleri
değerleri kaybettiler.

Kibir tabii ki sadece *çağdaşlaşanın* zaafı değil, müslüman olduğunu
söyleyen de kendine erişilmez sınıflar icad edip kibredebilir. İnsanlar
*kimlik konforu* peşinde, her tür tasnife ve kibre açık. *Ben senden
daha müslümanım* diyen kişinin kibri de, *ben senden daha modernim*
diyeninkinden pek farklı değil. Bununla beraber, İslam'ın bu konularda
*antidotları* var, birileri *ben daha müslümanım* dediğinde, *üstünlük
takvadadır* veya *inananlar kardeştir* diyecek ve bunun hakkını verecek
başkalarını üretebiliyor. *Çağdaşlığın* böyle bir becerisi yok, *daha
çağdaşım* diyene, *çağdaşlık takvadadır* diyemiyorsun.

Kur'an Kerim'de tekrarlanan tema bu. Allah'ın ve hakikatin karşısında
*ezik* olacaksın ki Allah seni sevsin ve insanlara sevdirsin. Yoksa *ben
senden üstünüm, çağdaşım, tanrılaştım, senin saçma tanrı fikrini geride
bıraktım, bu ülkeyi yönetmeye senden fazla hakkım var* diyene,
Firavun'dan Ad'a, *uzun direkli İrem'den* büyük tufanın peygamberine
anlatılan kıssa çok.

Bizim imtihanımız (daha öncekilerin de olduğu gibi) çok yönlü. Bir
tarafta, evet, halimiz içler acısı, bir milyar kişi elli senede bir
Filistin meselesini çözemedi, madden ve manen zayıfız, adaleti hala
Batı'dan bekliyoruz; bir yanda bu zayıflığın sebebinin İslam'dan
kaynaklandığını üfleyen şeytan çok, bize *kurtuluşun* ancak
*çağdaşlaşarak* mümkün olduğunu söylüyorlar ve onlara verecek güzel
cevaplarımız yok. Bir yandan bu maddi, ilmi ve fikri zayıflığı aşacak,
bir yandan Batı'nın tarihin imtihanı gelişmişliğine cevap yetiştirecek,
bir yandan kendimizden olandan uzaklaşıp, *biz daha müslümanız* kibrine
düşmeyecek insanlar olmamız gerekiyor. Cihadın üçü bir arada.
