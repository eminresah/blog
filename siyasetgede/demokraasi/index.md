==========
Demokraasi
==========

:date: 2014-11-23 02:18:14 +0200

.. :Author: Emin Reşah

Demokrasinin *bizatihi* dünyayı değiştireceğine inananları anlamam zor.
Naçizane demokrasiyi adaletin *sebebi* değil, *sonucu* gibi gören ve
günümüzde bir slogandan öte pek de anlamı olmadığını düşünen biri
olarak, her hastalığa demokrasi reçetesi sunmam herhalde hiç mümkün
olmayacak.

*Slogan* diyorum, çünkü günümüzde Kuzey Kore *Demokratik* Halk
Cumhuriyeti de, Amerika Birleşik Devletleri de, Türkiye Cumhuriyeti de
*demokrat* olduğunu iddia eden devletler. Sadece Cumhuriyetler değil,
Meşrutî (Anayasal) Monarşiler de demokrat, sorabilsek Suriye'nin Esad'ı
da, Libya ve Mısır'ın sabık diktatörleri de demokrattır eminim. Neticede
yeryüzünde *halk adına* yönetmeyen kimse yok, demokrasi de herkesin
ağzına sakız olabilecek kadar elastik.

Eline sopayı alıyor ve halka dönüyorsun, *sizin adınıza yönetiyorum,
değil mi?*. Onlar da *belâ ya büyük önder, tabii ki bizim adımıza
yönetiyorsun, senden alâ yönetici mi bulacağız?* diyorlar, oluyor sana
demokrasi. Veya Amerikan sistemi dedikleri şeyde, insanlara aslında
birbirinden pek farkı olmayan iki aday sunuyor ve *bunlardan hangisi
seni yönetsin?* diyorsun, onlar da birini seçiyor. Amerikalılar tabi
orada bırakmıyor, işin *liberty* kısmı da var, *faydasız olduğu sürece
düşünmek, konuşmak ve gösteri yapmak serbesttir* diye özetlenebilir bu
da.

Demokrasinin sloganından değil de, gerçeğinden bahsedeceksek, güç
dengelerinden konuşmamız lazım. Ekonomik gücü, silah gücünü, siyasi gücü
nasıl dağıtacağız? Kimin dediği ne kadar muteber kabul edilecek? Hangi
değerleri diğerlerinden üstün tutacağız? Toplum nereden nereye gidecek?

Bu sorulara cevap vermeden, *demokrasi olsun* demenin bir manası yok.
*He he olsun* derim bana soran olursa, *demokrasi olsun, inekler yesin,
süt olsun, yoğurt yapalım, peynir yapalım* falan.

Diyecekler ki, *bu sorulara Batı'da cevap verilmiş, biz de onların
verdiği cevapların aynısını verebiliriz.* Batı dediğimiz zaman tek bir
görüşten bahsetmediğimizi şimdilik unutalım, yani Amerikan tipi büyük
şirket kapitalizmi ile, Fransız tarzı yarı devletçi kapitalizmin veya
İskandinav ülkelerindeki refah sisteminin bu sorulara farklı cevaplar
olduğunu unutalım ve *az sayıda ekonomik aktör varken, nasıl bir
demokrasi olabilir?* sorusunu soralım mesela.

Neticede insanlar için temel ihtiyaçlarını karşılamak, *özgür
düşünmekten* daha önemli. Temel ihtiyaçlarını karşılaması da bu ekonomik
aktörlerin doğru çalışmasına bağlı. Ekonomik aktörlerin sayısı az
olduğunda, bunların bir araya gelip, kendi menfaatlerini halk aleyhine
genişletmeleri kolaylaşıyor. Kendi menfaatlerinden başka derdi olmayan
büyük şirketlere midelerinden bağlı insanların, bir takım demokratik
idealler uğruna aç kalabileceğine mi inanalım? Veyahut bilgi/medya
gücünü elinde bulunduranların toplumları yönlendirebildiğini gözden mi
kaçıralım?

Güç nerede, ne şekilde temerküz etsin? Kim onu ne şekilde kullansın ve
ne şekilde kullanamasın? Gücü kim nasıl kontrol etsin ve bu kontrol
mekanizmaları nasıl yozlaşmasın?

Demokrasiden bahsetmeye başladığımızda bu gibi önemli soruları halının
altına süpürüyoruz. Cevabını vermemiz gereken soruları boşverip, sanki
ortada *demokrasi olmasın* diyen varmış gibi, *bütün sorunların çözümü
demokrasi* demeye başlıyoruz. Bunun getirdiği zihnî tembellik sonunda
hiç bir şeyi konuşamayan, sadece habire slogan üretip, ajitasyon yapan
bir siyasete yol açıyor.

Türkiye'de, Gezi Parkı ve sair olayların gösterdiği bir şey varsa,
herhalde meclisteki muhalefetin işlemediğidir. Sokağa çıkan insanlar,
kendilerinin mecliste temsil edilmediğini düşünüyor olmalılar. Bu da
büyük ölçüde, meclisin neyi konuşup, neyi konuşamayacağının sınırlarının
belirlenmiş olmasından kaynaklanıyor. Açık açık *başörtüsü yasaklansın*
diye muhalefet etmek meclisteki partilerin harcı olmadığı için, bu
fikirdeki insanlar tencere tava çalarak muhalefet etmek zorunda kalıyor.
Türlü çeşit laf cambazlığıyla, hem mesture kadınlardan oy talep edip,
hem de onların *daha az eşit* olduğunu düşündüren bir siyaset yapmak
gerekiyor mesela. Siyasetçiler aklındakini açık açık söyleyemediği ve
adı üstünde *siyaseten doğru* kalmak zorunda olduklarından, Başbakan
çıkıp, *mozole önünde düdük öttürüp dikilmek inançlarıma aykırı*
diyemiyor. Başbakan olmuşsun ve din ve vicdan hürriyetin yok, böyle bir
şey demokrasi.

Bu sadece barajlarla, seçim sistemiyle ilgili değil, siyasetçinin
gözetmek zorunda olduğu envai çeşit güç odağından ve halkın bu güç
odaklarından sadece ufak biri olmasından kaynaklanan bir durum. Bu
ülkedeki iri kapitalistler, eğer tüm malvarlıklarını bu uğurda harcamayı
göze alırlarsa, Başbakan'ı indirebilir mesela; yaptıkları işi yapmayı
bırakmaları, sattıkları malı satmayı bırakmaları yeter. Beraber hareket
etmeyi başarabilen 100 Kapitalist, milyonlarca kişinin meydana getirdiği
etkiden fazlasını meydana getirir. Bunu görmezden gelerek sabah akşam
demokrasiden bahsetmenin bir anlamı var mı?

Liberal Demokrasi, sınıf hareketlerini adil kılma konusunda sınıfta
kaldı. Bununla beraber alternatifi olabilecek bir sistem de *henüz*
mevcut değil ve işleyen makineyi, arızalarını düzeltmek için durdurmak
da iyi sonuçlar getirmez. Dünya 1848 devrimlerine benzer bir yere doğru
gidiyor, henüz değil, daha bir 10-15 yılı herhalde var, ancak refah
devletlerinin kundaklarında oynanan demokrasiciliğin sonuna geliyoruz.
