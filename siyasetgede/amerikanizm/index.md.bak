===========
Amerikanizm
===========

:date: 2014-11-23 02:18:14 +0200

.. :Author: Emin Reşah
.. :Date:   <12079 - Thu 23:29>

Dışardan bakınca ne kadar makul görünüyor, *onlar ne yaptıysa, biz de
yapalım.*

Değerlerin taklidini anlıyorum, Amerikan sisteminin üzerinde oturduğu
felsefeyi taklit etmenin bir mantığı var. *Onlardaki hürriyet bizde de
olsun* demek anlamlı, ancak onlardaki sistemin bu değerleri ne kadar
gerçekleştirebildiği şüpheliyken, kör ve ucuz taklitçilikle nereye kadar
yol alabileceğimizi düşünmek de lazım. Taklit edilen sair sistemler için
de geçerli, demokrasinin fazilet olduğuna inanmakla, şu an Batı
ülkelerinde uygulananın bu fazileti gerçekleştirdiğini düşünmek farklı.

Tabii kağıt üzerinde güzel duran felsefelerin hayata tatbik edilmesi de
başka bir mesele. Barış güzel bir idealdir ama ne ölçüde savaşa ve
silaha ihtiyaç duyar? Demokrasi güzel bir fikirdir ama ne ölçüde
insanların manipülasyonuna ihtiyaç duyar?

Amerikancılık bizi *en fazla* onların bulunduğu yere götürebilir. Daha
iyisi olamayacağımızı baştan kabul etmek demektir bu da. Söyleyecek yeni
bir sözümüz yoktur. Zahiren değilse de zihinlerde bir müstemleke olmayı
hedefler. *Nasıl bir hayat?* sorusunu sormadan, *onlar ne yapıyorsa, biz
de yapalım.*

Her gün yeni siyasi hastalıkları ortaya çıkan ve her sistem gibi kendi
başarısı içinde *mahpus* ve kendi başarısı içinde çürümeye başlayan
Amerikan sisteminin sonuna geldiğimizin farkındayız. Daha ötesi yoksa,
bu *bizim* için de yolun sonu demek.
