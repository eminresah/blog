---
title:  Arkaplan Rengi
author: Emin Reşah
date: 2014-11-23 02:18:14 +0200
expiryDate:
dp: 12637
featured_image: /images/header-10.jpg
tags: 
    - devlet
    - din
    - ahlakçılık
    - toplum
    - değişim
---

İşini iyi yapanın ortalıkta görünmeyeceğine, farkedilmeyeceğine dair bir inanç
var bende. İşini yapan organ mesela, göz, kulak, orada olduğunu anlamaz insan.
Gözünü kendini görmeye başlamışsa katarakt vardır, kulağın kendini duymaya
başlamışsa çınlıyordur. 

Devlet organları olsun, sosyal organlar olsun, insanın karakterindeki
*iyileştirici* bir takım hasletler olsun, eğer vazifelerini hakkıyla
yapıyorlarsa orada olduğunu bilemezsiniz. Ahlaklı adamın ahlakı üzerinden
taşmaz, iki lafından biri ahlak olmaz mesela.  Özgürlükçü insan bunu her
lokmasına katık etmeye çalışmaz. Özgürse özgürdür zaten, bunu göstermesi
gerekmez. Zeki insan, okumuş insan eğer bunlardan bir fayda görmüşse zeki,
okumuş, alim gibi durmaya çalışmaz. 

Belki tersi doğru: Ahlaklı adam ahlaksızlığıyla, özgür adam köleliğiyle, zeki
insan aptallığıyla, bilgili insan cehaletiyle yüzleşmiş ve sınırlarını
keşfetmiştir. 

Din de böyle. *İşini yapan* dinin ortada görünmemesi lazım. Görünüyorsa,
birinin *dindarlığını* hissetmek zorunda kalıyorsanız, muhtemelen din onun için
*henüz vazifesini bihakkın yerine getiremeyen* başka bir şeydir.

Burada önemli bir itiraz var. Bu itiraz günümüzdeki kavgaların da temelindeki
itiraz:  Din vazifesini yapıyor ve insanları Allah'a yaklaştırıyorsa, onun
salkım saçak ortada bulunmaması gerek. Bununla beraber *din* aynı zamanda bir
hayat tarzı olduğu için hangi arkaplanda göründüğüne de dikkat etmek gerek.
Hangi çevre onu görünür kılıyor?

Herkesin namaz kıldığı yerde, mesela, namaz kılmak göze batan bir özellik
değil. Kimsenin namaz kılmadığı bir muhitte bu önemli *alamet* haline gelir.
Beyaz nokta, krem rengi arkaplanda belli olmaz ama siyah arkaplanda görünür.
Dinin *hiç görünmemesini* isteyenler o beyaz noktayı da kendi renklerine
çevirmeye çalışıyor.

İstemekte haksızlar mı? Hayır değiller. Çünkü kavga, her zaman bir arkaplan
kavgası. *Arkaplana hangi renk hakim olacak?* Batı dünyasında müslümanca
yaşayabilirsiniz, ancak arkaplan her zaman onların belirlediği renk olur ve
İslam'ın asıl zor kısmı, arkaplandaki renkten de müslümanları sorumlu tutması.

O sebeple görünen din, evet, pek de vazifesini yapmayan dindir ama tersi
anlamda: Rengini arkaplana verebilecek, toplumun boyasını değiştirebilecek
kadar kuvvetli olması gerekir. Ahlakın da böyle olması gerekir, iyiliğin de.

Eğer bu renkleri değiştirecek güç dinde veya ahlakta yoksa, o zaman, güçlü bir
din, güçlü bir ahlak arayışında olmak, *arkaplan kavgası* yapmak gerek.

Arkaplan nasıl değişir? Bunun yolu, arkaplanın rengine uymak mıdır,
takiyyecilik yapmak mıdır, yoksa kendi rengini kuvvetlendirmeye çalışmak mıdır,
yoksa bu ikisi de yetersiz mi kalır? Arkaplan nasıl olur da renk değiştirir?
Onu belirleyen amiller nedir? Onu belirleyen aktörleri belirlemek nasıl mümkün
olur?

Bizim rengimizi belirleyen ne mesela? Atatürk devrimleri mi? Onun sebebi ne?
Dünya harbinde mağlup olmak. Onun sebebi ne? Eski devletin fonksiyonlarını icra
edemeyişi, eski usullerin artık işe yaramaması, tutulan yolun sonuna
gelinmesi... Bir devlet modeli vardı ve çöktü.  Sonra başka bir devlet modeli
kurdular, milliyetçilik ve ceberrutluk temeline dayanıyordu.  Halihazırda
arkaplanı belirleme gücüne sahip vasıfta kimse yok, zaten memleket de
yarı-müstemleke olduğu için, eskinin aslında aç ama bahanede İslamcı adamları
da doydukça sömürülmeye rıza gösterdikleri için, artık arkaplanın renginin
hiçbir şekilde elimizde olmadığını düşünebiliriz.  Umutsuzluk.

Bir yandan da, hayır, bizim arkaplanımızı belirleyeceklerin de kendi dertleri
var ve onların da nereye gitmek istedikleri belli değil.  Tabii ki bizim
bağımsız hareket etmemize izin vermezler, ancak arkaplanın değişme ihtimali de
var. Her zaman var.

O sebeple belki başka bir renk bulmak lazım. Arkaplanı da boyayacak bir renk,
bir düşünce, bir ideal bulmak. Arkaplan çünkü insanların kafasında, onların
hangi dünyada yaşadıklarını arkaplan belirliyor ama arkaplanı da onların
düşünceleri belirliyor. Belki, ufak bir ihtimal de olsa, arkaplanı değiştirmek
isteyecekler. Bu nasıl olur, hangi araçlarla olur?

Arkaplan rengini sadece silahla, al takke ver külah siyasetle, yığınları
meydana sürüp *devrim* yapmakla mı değiştirebilirsiniz?
