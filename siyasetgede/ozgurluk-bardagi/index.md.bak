================
Özgürlük Bardağı
================

:date: 2014-11-23 02:18:14 +0200

.. :Date:   12687

Ahlak ve özgürlük çatıştığında hangisini tercih edeceğiz? Anladığım
kadarıyla memleketin *batılı gibi yapan* kesiminde hükümetin en büyük
*arızası* özgürlükler. Twitter'ı da kapattı zaten, YouTube de gitti
diyorlar. (İkisiyle de pek işim yok, ulaşmak istersem hükümet beni
durduramaz ama ikrah ettiren reklama bir çözüm bulması lazım. Kapatmak
kolayına geliyor tabii.) (Aslında içeriği değil, sadece reklamı kapatsa
bu firmaları daha güzel eğitebilir. Türkiye Internet'ine şamil bir
*Adblock* kursa mesela hükümet. Arıza çıkaranın reklamını kapatsa, bu
şirketlerin ne kadar özgürlükçü olduğunu hepimiz görürüz.) (Bunu da
yazıyım da parantezler üç olsun.)

--------------

Özgürlük konusunun *hassas* olduğunu düşündüğüm ve insanların
özgürlüklerin kutsallığı gibi idealler peşinde koştuğunu sandığım
gençliğimin sonu, özgürlüğün bizatihi hedef olamayacağını keşfettiğim
gün olmalı. *Özgürlüğü neyle dolduruyorsun?*

Özgürlük (ve soydaşı demokrasi) şeffaf bardak gibi, içine doldurduğunun
rengini alıyor. *Bize bardak lazım* evet, doğru, bardak lazım, ancak bu
bardak kıtır kıtır yemek için değil, içine bir şeyler koyup içmek için
lazım. Bizde eksik olanın o *içine konan şey* olduğunu farkettiğim
günden beri yaşlı addediyorum kendimi, özgürlük için sokaklara çıkma
hevesim de o günden beri yok.

--------------

Yaşlanmamın ikinci safhası ise, insanın içmek istediği bir şey sözkonusu
olduğunda, bardağa ihtiyaç duymadığını keşfetmemle başlar. Bardak yoksa
el var, musluğa kafayı dayamak var, kepçe var, tencere var, insan
odundan bile bardak yapar icabında ama Batı normlarında kristal bir
bardakla içilecek bulamayışımızı nasıl çözeceğiz?

Şimdi Twitter'ı kapattılar mesela, memleketin entelektüel birikiminde
önemli bir azalma olmuştur eminim. Laf sokma, TT'ye baş sokma, düz
hakaret, kıvırmalı hakaret, kayırmalı zekavet, yanlış anlaşma, yanlış
anlatma, yanlış anlama, yanlış anda yanlama, yanlış sanma, yanlış
sayıklama, yan sayıklama, sanık yavuklama ve sair edebi türlerimizin
gelişimini önemli ölçüde inkıtaa uğramıştır. Arada kınayasım geliyor ama
Twitter kullanımımı donduralı ne kadar huzura erdiğimi hatırlayıp,
dilimi tutuyorum.

Yalnız içimde kavga eden iki çocuğun arasına girip, ikisini de dövme
hissinin büyümesine de engel olamıyorum. Twitter'ı kapatmak, onu
kimsenin almadığı kadar ciddiye almak demek. /Falancaya hakaret ettiler,
filanca hakkında şöyle böyle dediler, filancanın çıplak resimlerini
yayınladılar/ falan. Eh, evet, hakaretten haberi zaten olan 1000 kişiye
yasak koymak için, 10.000.000 kişiyi hakaretten haberdar etmek de ayrı
bir siyaset dehası. Internet'te herkes herkese her şeyi söyler, *gerçek
dünyada suç olan* diye akıl yürütünce, *Zeki Müren de bizi görecek mi*
mertebesine kavuşursunuz.

Gerçek dünyada suç olan her şey, sanal dünyada suç değildir çünkü bir
adamın gözlerinin içine baka baka hakaret etmekle, bin kilometre öteden
bir şeyler *çızıktırmak* arasında bir fark vardır. Eğer ikincisi insanda
çok büyük bir etki meydana getiriyorsa, o henüz sanal dünyanın sanal
olduğunu, buradaki insanların da, sözlerinin de sanal olduğunu, kendini
bu dünyada var sanmanın bile sanal olduğunu, hepsinin bir hayalden,
ekrandaki bir ışıktan ibaret olduğunu anlamamış demektir. Sanal dünyanın
gerçek dünyaya etkisi var mıdır, evet vardır, ancak o etki reel dünyanın
hukukunu işletmeye uğraşacak kadar büyük müdür? Yoksa sanal dünyada
sanal hukuk mu devreye girmelidir?

Bugün televizyonda envai çeşit kanal var. En az izlenen kanal bile,
*sadece sanal* bir kişilikten daha büyük etkiye sahip ama ne kadar
etkisi var? İşte sanallığın da etkisi en fazla o.

Twitter'a yeni başlayan biri, belki onun çok önemli olduğunu düşünebilir
ama gerçekte öyle mi? Biraz zaman geçirince, herkesin kendi kendine
konuştuğunu, insanların bilgisayar oyunlarındaki dünyanın gerçek
olmadığını bildiği gibi, bu sanal dünyanın da gerçek olmadığının
farkında olduğunu keşfedersiniz. Skyrim'deki ejderhalar ne kadar
gerçekse, Twitter *canavarları* da o kadar gerçek.

Yasağa karşıysam işte bunun için karşıyım. Eskiden komünistlerin
yasaklarlardı ve herkes onların ya çok korkunç, ya melek olduğuna
inanırdı. Yasaklanınca kıymete bindikleri için, sanki dünyanın
meselelerine bir çözüm olacaklarmış da, zalim devlet onlara bu imkanı
vermiyormuş gibi yaparlardı. İçini bir şeyle doldurmaya gerek yok,
*özgürlük* olunca, *devrim* yapınca bütün mesele hallolacaktı. Devlet
aradan çekilip, *buyrun iki sene de siz yönetin* dese, apışıp kalacak
adamlar ama yeldeğirmenleriyle savaşanların ancak kendileri gibi devler
olabileceğini inanmak ve slogan sıkmak kolaydı tabii.

Şimdiki yasaklar da öyle. Twitter hükümeti düşürecekmiş de
yasaklıyorlarmış gibi bir intiba. Gücünü *tersinden* hükümete borçlu bir
sanallık.

Hayatta öğrendiğim şeylerden biri, kolay olanın etkisinin de o nisbette
az olduğu. Herkesin yapabildiği bir işi yapmanın etkisi, herkesin
yapabildiği herhangi bir iş kadar. *Sosyal medya* da herkese açık
olmanın kolaylığıyla beraber etkisizliğine sahip.

----

Yaşlanmanın üçüncü safhası, insanların özgürlük isterken, gerçekte
*bardak* değil, içindekini istediklerini keşfetmemle başlar. Boş
özgürlük insanlara sıkıntı verir, onu bir şeyle doldurma mesuliyeti
hayattaki en ağır mesuliyetlerdendir. Onun için insanların pek çoğu bu
mesuliyeti almak yerine, kendilerine dolu bir bardak ikram edilmesini
isterler.

Bizdeki özgürlük savaşçıları da benzer şekilde, kendilerine Batı tipi
bir hayatın özgürlük bardağında ikram edilmesini istiyor. Özgür olmak
değil, Batı'nın leziz şarabından içmek mesele. Birileri onlara bu şarabı
özgürlükle değil, mesela asker miğferinde sunsa da razılar. Batılı gibi
yaşadıkları sürece, zarfın ne olduğu o kadar da önemli değil.
Demokratlıkları da, dışarıdan bakanlara asker miğferini göstermeye
utanacakları yere kadar; zamanımızda pek çok özgürlük savaşçısının artık
bardak değil, her ne kapta olursa olsun şarap istediğini farkedince
şaşırmıyoruz.

Türkiyeliler olarak meselemiz bu bardağın içine koyacak, herkesi memnun
eden bir içeceğimizin olmayışı. Kimisi şarap, kimisi ayran, kimisi süt,
kimisi kımız içmek istiyor. *Daha geniş özgürlük* isteyenin kendine
istemesi bundan, diğerlerinin içtiği şeyin özgürlüğe değmediğini,
*kristal kadehte ayran içmek* gibi durduğunu düşünüyor.

Özgürlük meselesinden çıkış da, özgürlüğü farklı şeyler için
istediğimizi itiraf etmekte. Biri özgürlüğü cuma günleri tatil yapıp,
mesture çalışabilmek için, diğeri hükümete alenen sövdüğü *ortamı* için,
bir diğeri canı sıkılınca sokaklara çıkıp bağırabilmek için istiyor.
İçeriğini konuşmaya başlayınca, meselelerin çok büyük olmadığını ve
küçük insanlara bunlar için zulmetmenin, içeceği mayalandırmaktan,
sarhoş edici yapmaktan başka işe yaramadığını göreceğiz. İnsanları
kısıtlamak, bardak bulamasalar da elleriyle içtiklerinin *ab-ı hayat*
olduğunu düşünmelerine yol açıyor. Batı herkesin benzer bardaklardan
içtiği içeceğin sonunda aynı yere çıktığını keşfetmiş ve insanlar
özgürlükle içtiklerinin ab-ı hayat olmadığını tecrübe edebiliyor.
