Sonun başlangıcı mı, başlangıcın sonu mu?
=========================================

:date: 2015-06-09 13:32:04 +0300

Seçimlerden önce bir siyaset yazısı yazmak istedim. Birkaç tanesine
başladım ama zaman darlığından bitirmeye imkan olmadı. Seçimlerden
sonra konuşmak daha kolay. Zaten tahminlerimde de yanıldım. Zarın kaç
geleceği belirsizken hesap yapmanın sıkıntısı şimdi yok, zarı attıktan
sonra ne yapacağın aşağı yukarı belli.

İlk söylenmesi gereken bir başarısızlık olduğunun tesbiti herhalde. AK
Parti oy kaybetti ve buna *pusulalar karışıktı, bazı sandıklarda hile
yapıldı* cinsinden bahaneler bulmanın faydadan çok zararı
olur. Seçmene küsmenin, *nankörler* demenin de, oy kaybettiren üslubun
devamı olacağını görebiliriz.

Gördüğüm kadarıyla bu seçimin böyle sonuçlanmasının birinci sebebi
gerilimin fazla yükselmesi. Siyasette gerilim karşınızda muadil bir
düşman olduğunda işe yarıyor ancak *The Cemaat* gibi cismi gölgeden
ibaret bir takım mihraklara topyekûn savaş işe yaramıyor. Ateşe suyla,
gölgeye ışıkla müdahale etmek yerine, gölgeye de, ateşe de sopayla
yaklaşınca, ateş harlanıyor ve gölgeye de bir şey olmuyor. Bir
zamanlar orduya/laiklere karşı işe yarayan üslup, hükümetin/Erdoğan'ın
karşısındaki düşman o kadar da güçlü olmayınca, aleyhine çalışmaya
başladı.

İkinci mesele iktidarın bir yan ürünü olan menfaat adamlarının partide
fazlasıyla söz sahibi olması. Yolsuzluklar *The Cemaat* veya sair
mahfillerin sırf pastadan pay almadıkları için istismar ettikleri bir
konu olabilir, onların bu konuda söz söylemesi terbiyesizliğin nihai
haddi de olabilir, velakin bu partiye oy veren %40'ın büyük kesiminin
ortalıkta gezen ve tek dertleri keselerini doldurmak olan bir takım
*egemenler* konusunda sarih açıklamalara ihtiyacı var. Erdoğan'ın
kitabında *adamlarını yedirmemek* gibi bir kuralı olabilir ama
bulunduğu mevkii istismar edenlerin *adamı* olmadığını, en sert
şekilde cezalandırılacaklarını görmeye ihtiyacımız var. 

Üçüncü konu da Kürt oylarının artık kendi mecraına akması. AKP
bir Kürt partisi değil. Zamanında ANAP'ın *dört eğilimin partisi*
olup, sonra her eğilim kendi partisine gidince dımdızlak kalması gibi;
AK Parti de Kürtlerin *ikinci adresi* olmaya devam etse de, HDP
karşısındaki alternatifi olmaktan uzaklaştı. Bu vakıayı da *kendi
kaldığı* sürece değiştiremez. Ben nasıl ki Türk olarak Kürt partisine
oy vermeyi aklımın ucundan geçirmediysem, Kürtlerin ekseriyetinin de
artık Türk partilerine oy vermeyeceğini kabul etmek icap ediyor. Din
kardeşliğinin hakkını yerine getirmek ayrı, ancak Kürtlerin de artık
İngilizler, Almanlar veya Araplar kategorisinden *bir ulus* gibi
görülmek istedikleri belli. Hatırlayalım: HDP'nin bu seçimdeki en
önemli söylem değişikliği, bağımsızlık taleplerinden vazgeçtiğini
açıklamasıydı. Demek ki bundan önceki seçimlerde AK Parti'ye oy veren
Kürtler, Türkiye içinde kalmak isteyen ama Kürt kimliklerini de
gururla muhafaza etmek isteyen insanlardı.

Bu da gerçekte bir sorun değil. Beş-on-yirmi yıl içinde yapılması
muhtemel bir *bağımsızlık referandumunun* veya Kürtlerin *uluslaşma
sürecinin* bir tezahürü. Kemalist politikalar neticesinde *modern
muhafazakar* bir AKP'yi doğurduğu gibi, AK Parti'nin Kürt politikaları
da bağımsızlık istemeyen ancak kimliğinden de utanmayan ve bunu siyasi
olarak önemli bir kriter gören bir kesim oluşturdu. AK Parti bir
neticesi olduğu Kemalizm'e ne kadar *ihanet* ettiyse, Kürtler de
hayatlarını kolaylaştıran AKP'ye o kadar *ihanet* etmiş sayılır. *Yolu
olmayan yere havaalanı götürdük* diskuru, *Atatürk bize Cumhuriyeti
verdi* diskurundan pek farklı değil. 

Bu da tabii bir politika değişikliği getirecektir. AKP çözüm sürecinin
bundan sonraki safhalarını *hem Kürtlerin, hem Türklerin temsilcisi*
olarak değil, *Türklerin en geniş siyasi temsilcisi* sıfatıyla
götürecektir. Bu da her şeyin bugünkünden öte pazarlığa tabi olması
demek.

Peki, şimdi ne olur? Şahsen AK Parti'nin bir süre muhalefete
dönmesinin, hem bariz kafa karışıklığını, hem de menfaatperest
zevzekleri azaltacağını düşünüyorum. AK Parti kendi ürettiği toplumun
on sene öncekinden farklı olduğunu, askerin bulunmadığı, Kemalizm'in
esamisinin okunmadığı yerde söylemlerini yenilemesi gerektiğini
biliyor olmalı. İnsanlar devamlı bir harp halinde, yedi düvele karşı
savaş halinde bir toplum istemiyor. Korkuyla oy vermek
istemiyor. (Doğru bile olsa) *biz olmazsak batarsınız* duymak
istemiyor. Hayallerine ve hikayelerine sadık kalmakla beraber, bir
siyasi partinin olabileceği şeylerin sınırını az çok biliyor ve ondan
da bu sınırlardaki işini hakkıyla yapmasını istiyor.

İktidarı bırakmanın tabii ki riskleri var. Türkiye için riskleri
malum. Kemal Kılıçdaroğlu'nun Başbakan olduğu bir memleketin nasıl
yürüyeceğini az çok tahmin ediyoruz. Parti açısından riskleri ise, bu
13 yılda ayağına bastığı kimler varsa, en şiddetli şekilde intikam
almaya çalışmaları olacaktır. Cemaatinden Doğan'ına, İsrail'inden
Amerika'sına canhıraş bir gayretle saldırabilir, her tür şer odağı
Erdoğan'ı da indirmek için ellerinden geleni artlarına
koymazlar. Ancak bu rövanşizmin büyük ölçüde Cumhurbaşkanına
takılacağını, en kötü ihtimalle Erdoğan makamını bırakıp, partinin
başına dönse bile seçimlerde Anayasal çoğunluğu elde edebileceğini
tahmin ediyorum. 97 senesinden gelen serencama baktığımızda pek de
korkulacak bir durum yok.

İkincisi barajın olmadığı dar bölgeli sisteme geçerek erken seçime
gitmek olabilir. Dar bölge sisteminde, belli bir bölgedeki, diyelim
100.000 kişilik bir seçmen grubunun en fazla oy verdiği aday
seçiliyor. Partiler bu dar bölgelerde birer aday gösteriyorlar. Bu
şimdiki *baraj* sistemine nazaran hem ufak partilerin temsil
edilmesini sağladığı için daha adil, hem de genele hitap eden partinin
çoğunluk kazanmasını sağladığı için daha istikrarlı. Buna bir de
*İtalyan sistemi*, hükümeti %40'ın üzerinde oy alan partinin tek
başına kurması gibi bir kuralı eklerseniz, *temsil mi, istikrar mı*
sorusuna *hem temsil, hem istikrar* cevabını vermek mümkün olur. 

Böyle bir değişikliğin MHP'ye de hoş geleceğini tahmin
ediyorum. Kendilerinin meclise girmesine sevinmek yerine, PKK'nın da
aynı mecliste yakın bir sandalyeyle temsil edileceğini görmeye
üzülüyorlar. Muhtemelen devlet aklı da, Kürtlerin bundan sonra temelde
kimlik siyaseti yapacaklarını görüp, bunun hükümetleri en az seviyede
etkilemesi için düşünceler geliştiriyordur. Seçim sisteminin
değiştirmek için MHP'yle kısa süreli bir ittifak mümkün olabilir. MHP
*simülasyonlarında* kazançlı çıkacağını görürse, ki muhtemelen öyle,
seçimlerin yenilemenin de bir faydası olur.

Üçüncü ihtimal normal bir koalisyon ama AK Parti için zannımca en
riskli tercih bu. Kiminle ortaklık ettiğine göre bu seçimin *sonun
başlangıcı* olma ihtimalini hızlandıracak, onu *eyyamcı* bir parti
haline getirecek, eski DYP gibi, ANAP gibi bir yere taşıyacak ihtimal
bu. Koalisyonlar en sorumsuz, rüşvet ve iltimasa en çok kapı açan,
Türkiye'deki hiçbir örneği iyi hatırlanmayan idare-i maslahatçı
menfaat birlikleri. Sırf İtalyan sistemi veya Başkanlık sistemi gibi,
*bir daha koalisyona yol açmayacak* şartları getirmek için kısa
süreliğine denenebilir ama uzun dönemli bir koalisyona girerse
partinin güvercinler/şahinler gibi orta yerinden bölünme ihtimali de
var.

Kısacası bir misyon partisiyse, misyonunu iyi belirlemesi ve gözden
geçirmesi gerek. Yaşlanıyor olduğumuzu kabul etmek istemesek de, dünün
dünde kaldığını, insanların yeni şeyler duymak istediğini anlaması,
kendi başarısının yarattığı ortama uyum sağlamaktaki yeteneğinin bu
seçimleri sonun başlangıcı veya başlangıcın sonu olarak kayda
geçireceğini görmesi. İhtarı ben böyle anladım.
