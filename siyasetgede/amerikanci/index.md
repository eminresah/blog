==========
Amerikancı
==========

:date: 2014-11-23 02:18:14 +0200

.. :Author: Emin Reşah
.. :Date:   12805

Bu ülkede insanların birbirini *birşeycilikle* suçlaması bitmez. Bunda
bir mantık aranması gerekmediğini öğrendim.

Amerikancılık diyelim: Ergenekon gibi Gladio-vari yapılanmaların, Soğuk
Savaş döneminin Amerikancıları olduğunu söyleyebilirsiniz. Amerika'da
Özel Harp eğitimi almış Türkeş'in Amerikancı olduğunu söyleyebilirsiniz.
*Amerika bugün dünyanın dümenindedir* diyen Gülen'in Amerikancı olduğunu
söyleyebilirsiniz. 2003'te Amerikanın savaşına yardım etmeye niyetlenen
Erdoğan'ın *Amerikancı* olduğunu söyleyebilirsiniz. Gidip Amerika'da bir
takım toplantılar yaptıktan sonra İstanbul'a Sarıgül'ü, Ankara'ya
Yavaş'ı aday gösteren Kılıçdaroğlu'nun Amerikancı olduğunu
söyleyebilirsiniz. Bu memlekette herkesin Amerikancı olduğunu
söyleyebilirsiniz, fazla kızıl durduğundan Amerikancıya benzemeyenlerin
de, provokasyon vs. ile Amerika'ya hizmet ettiğini ve bu sebeple
*gerçekte Amerika'nın adamı* olduğunu söyleyebilirsiniz.

Amerikan hegemonyasının gücünün *adamı olmayı* bu derece
kolaylaştırmasından anlayabiliyoruz. Dostumuz da, düşmanımız da
Amerikancı olabildiğine göre, *ondan kaçış yok* demektir.

Bizde Amerikancılık daha da kolay, çünkü Amerika'nın ne demek olduğunu
bilmiyoruz. (Son zamanlarda aynı şekilde *İrancılık* da kolaylaşmış
sanırım.) Dünya düzenine muhalif duracak insanlar değiliz, Amerika'nın
ne demek olduğunu bilmediğimiz için, onun karşısında durmanın, Amerikan
karşıtı olmanın ne demek olduğunu da bilmiyoruz. Kendini Amerikanın
muhalifi sananlar da, tembel oldukları ve tanımadıkları siyasi düzene
ancak ezberden *muhalif* durabildikleri için kayda değer değil.
Amerika'nın dostu olmama ihtimalimiz yok, çünkü böyle bir fikrin altını
dolduracak kadar *fikren* çalışkan değiliz. Bize *DPT'yi kurun,
devletçilik yapın* dediğinde de, *KİT'leri satın, liberal olun*
dediğinde de *hayır* diyecek fikrimiz, *dur* diyecek gücümüz yoktu.

Bu da gelip, zihnen bir müstemlekede yaşayanların, kendilerini bağımsız
saymalarının ne kadar tuhaf olduğuna varıyor. Amerika'nın buyurduğunun
ötesinde bir hayat tarzımız, bir ekonomimiz olamayınca, en önemli
savaşımız *falanca yeraltı kaynağını ondan izinsiz satmak* mertebesinde
kalıyor. Neticede dünya düzeninde Birleşik Devletlerin bir *kuluyuz* ve
en iyi ihtimalle ona *kötü bir kul* olabiliyoruz.

Ancak cehaletimizin iyi tarafı da şu: Biz aslında Amerikancı değiliz,
icabetimiz bildiğimizden, inandığımızdan değil sadece başka bir yol
göremediğimizden. Dahası Amerika'nın *Tanrı değil, Allah değil*, kendi
sorunlarıyla boğuşmak zorunda olan bir devlet olduğunu düşününce, o
kadar korkmaya ve birbirimizi suçlamaya da gerek yok. Yapmamız gereken
Amerika'nın hastalıklarına düçarmışız gibi deva aramak, bir gün
çöktüğünde, kimse Amerikancı olmak istemediğinde, o ilaçlar bizi
kurtarsın diye.

--------------

`Putin'in Anti-Amerikancılığı
hakkında <http://www.newyorker.com/magazine/2014/08/11/watching-eclipse>`__
okurken, aslen istihbaratçı ve fikren zayıf bir adamın nasıl Amerika
muhalifi olmak zorunda kaldığını gördüm. Rusya ile biz farklıyız,
onların dünyaya bizim kadar *eyvallahı* yok, ancak buna rağmen
Amerika'nın karşısına *muhafazakarlık* ve *milliyetçilik* dışında fikir
çıkaramıyor olmaları mağlubiyet işareti.

Amerikancılık konusundaki asıl derdimiz bu. Amerika (veya Batı) belli
fikirler üzerine inşa edilmiş. Şahsen bu fikirlerin aslî vazifelerinin
*reklam* olduğunu düşünüyorum, yani, ne özgürlük, ne demokrasi, ne
bireycilik, ne şeffaflık pazarlandığı kadar önemli işlevler görmüyor ve
onların da bunlardan *vazgeçivermeleri* çok kolay. Bununla beraber
*Doğuluların* bunların karşısına sadece milliyetçilik ve *bizim ülkemiz
diğer her yerden farklıdır* laflarından başka cephane bulamayışı çok
kötü.

Değerlere karşı değerler bulmalısın. Global kapitalizme yerelde
savaşılmaz ve elinden gelen sadece *biz farklıyız, kültürümüz,
tarihimiz, bilmemneyimiz farklı* demekse, zaten, *söyleyecek lafımız
yok* demeye geliyor. Bizdeki *Amerikan karşıtlığı* veya *Batı
düşmanlığı* da en fazla bu renkte. Bizim diğer tüm milletlerden ayrı
sebeplerimiz olduğunu düşünen, Amerika'nın asıl gücünün farksız ve
*sömürülebilir* olduğumuzu bilmesinden kaynaklandığını kaçırırsınız.
*Özel* değiliz, *istisna* değiliz, bunlara inandıkça dünyayı anlamak ve
Amerikanın gerçek muhalifi olmaktan uzak düşüyoruz.
