===================
Gezi Parkı Direnişi
===================

:date: 2014-11-23 02:18:14 +0200

.. :Author: Emin Reşah
.. :Date:   <>

Pazartesi günü başlayan Gezi Parkı'ndaki yapılaşmaya karşı gösteriler,
cuma sabahı 5'te herhalde *kimin patron olduğunu gösterme* hevesiyle
sert bir şekilde dağıtılmaya çalışıldı. Sertlik gösterileri
alevlendirdi. Bunu Cumartesi akşamı yazıyorum ve muhtemelen pazartesine
kadar durulmayacak.

Böyle hareketli zamanlarda fikir oluşturmak zor. Polisin Taksim'den
çekildiğine dair haberler var mesela ama yarım saat sonra
dönmeyeceklerine dair bir emare yok. Bu işlerde zaferle hezimet arasında
beş dakika mesafe bulunduğundan, erken söylenen sözler genelde
yanlıştır.

Herkes kendi meşrebince okuyor bu gösterileri, ben de öyle yapayım. AK
Parti'ye (veya diğer bir partiye) oy vermedim, Erdoğan'ın bugünkü
bugünkü siyaset ikliminde gayet başarılı olduğunu ve diğer parti
başkanlarına nisbetle *bir gömlek* daha ilerde olduğunu düşünüyorum.
Bununla beraber yüzünün ve sözünün bariz biçimde eskimeye başladığını ve
uygun bir muhalefetin olmayışının onu da pusulasız bıraktığını
ekleyebilirim. 2005'te üslubu ufak nüanslarla değişirken, onun da yeni
bir Demirel vak'ası olabileceğini düşünmüştüm. [1]_ O zamandan beri bu
kuşkumu dağıtacak şeyler oldu, risk almayı sevdiğini PKK sürecini
yönetmesinden anlıyoruz. Bununla beraber bildiği bilmediği her konuda
ahkam kesmeyi sevdiğini ve ortak kanaat oluşturmak yerine, kendi
kanaatini empoze etmeyi sevdiğini de öğrendik. Şahsen Abdullah Gül'ün
Erdoğan'dan çok daha *İslamcı* olduğunu düşündüğüm halde, Cumhurbaşkanı
bu işlerin *göstere göstere* olmayacağının farkında ve zıtlaşmaktan uzak
duruyor. Bu gösterilerdeki sertliğin bu kadar çap kazanmasının bir
sebebi de herhalde Gül'ün yurtdışında olmasıydı.

Erdoğan'ın üslubunun giderek otoriterleşmeye başladığını ve
etrafındakilerin *evet efendimci* hale geldiğini görüyoruz.
Yalnızlaştığını, yanlış yaptığında kendisini uyaracak insanlardan
uzaklaştığını ve duymak istediklerini söyleyecek, mesela gösterilerin
halkla ilgisiz *marjinal gruplar* tarafından çıkarıldığını aktaracak
kişilerin etrafını sardığını sanıyoruz. Belki *olayları abartmamak*
bahanesiyle dün bu ülkenin televizyonları gösterileri yayınlamadı ve
bunun sözlükteki tanımı sansürdür.

*Gösteriler neden çıktı?* Bu memleket her türden adam kışkırtmanın,
Cumhuriyet mitinglerinin, Özel Kuvvet ve sosyal mühendislik
operasyonlarının mebzul bulunduğu bir ülke. 28 Şubat gibi dünya darbe
tarihine geçebilecek bir operasyonun gerçekleştiği, Susurluk kazasıyla
ilgili başlayan *1 dakika karanlık* eylemini, seçilmiş hükümete
muhalefete çeviren sosyal mühendislik dahilerinin mevcut olduğu bir
ülke. Onun için iktidarın bunun gibi her eylemi, benzer reflekslerle
değerlendirmeye çalışması anlaşılabilir ancak *yanlış.*

AKP iktidara geldiğinden beri bayındırlık işlerine önem verdi. Bunların
bazısı elzem, bazısı gerekli, bazısı ekonominin hayrına olduğundan
yapıldı. Bölünmüş yollar veya hızlı tren gibi gayet iyi olanlar *normal*
sayıldı, ancak Osman Gazi türbesine her gittiğimde moralimi bozan `TOKİ
evleri <http://www.dunyabulteni.net/?aType=haber&ArticleID=185012>`__,
`Ankara'nın kitsch
parkları <http://www.ankara.bel.tr/galeriler/parklar/harikalar-diyari#.UaoYYef8cW0>`__
veya Karadeniz otoyolunun kıyı tarafındaki bir örnek iskeleleri gibiler
göze daha çok battı. Bir yandan da mimarının *Çamlıca'ya cami yapacağız,
minareleri Mescid-i Haram'ınkilerden daha yüksek olacak* gibi sözleri
veya `İstanbul'un silüetini bozan adamla
konuşmuyorum <http://www.aktuel.com.tr/Gundem/2013/04/18/erdogan-dert-yandi>`__
gibi ergence ifadeler, hükümetin aleyhine yazıldı.

Kısacası ben, şahsım adına, gezi parkı kaldırılsa adı AVM veya Topçu
Kışlası veyahut başka bir şey olan binanın, ondan daha iyi, daha güzel
olacağına inanmıyorum. Pazartesi günü o parka gidip, sakince eylemlerini
yapanların da böyle bir saikle hareket ettiklerini düşünüyorum. Bunun
üzerine Erdoğan'ın *karar verdik, ne yaparsanız yapın vazgeçmeyeceğiz*
demesinin de meseleyi alevlendirdiğini, Kadir Topbaş'ınki gibi bir
üslubun çok daha sakinleştirici olabileceğini düşünüyorum. Eylemin bir
provokatörü varsa, en başta Erdoğan'dır.

Sonrası tabii daha ilginç. *Devletin gücünü gösterelim* derken, aslında o
kadar da güçlü olmadığını görmek. Neticede oradaki polislerin de bu işi
severek, isteyerek yaptığını düşünmüyorum. Yakın temastan kaçınıp, biber
gazına yoğunlaşınca, göstericiler de bir yandan twit yazıp, bir yandan
daha bir aşkla *devrim* yapmaya karar vermiş olabilir. Aralarında
arkadaşlarım olsa ve biber gazı denen zıkkımın tadını bilsem de, konunun
jop yemek, gözaltına alınıp günlerce sürünmek, silah veya dipçik hedefi
olmak kadar abartılacak bir durum olmadığının da farkındayım. Zamanında
devrim yapmayı gerçekten istemiş biri olarak, biber gazının hayli
*ikramlık* kaldığını düşünüyorum. Sağlığın, elin, kolun twit yazacak
kadar iyiyse, durum o kadar da kötü değildir.

Velakin `romantik valinin <https://twitter.com/Valimutlu>`__ yönetim
beceriksizliği epik biçimde ifşa oldu. Güç gösterisi yapacağım derken
halkın zıvanadan çıkabileceğine, sertliğin sertlik doğurduğuna bir kere
daha şahit olduk. Hükümet algıyı yönetmeyi başaramadı. Bunda muhalefeti
*hükümetin ak dediğine kara demek sanan* ve on senedir aynı lafları
sıralayan Kemalist muhalefetin konuya geç dahil olmasının da önemli bir
katkısı oldu. Sağolsunlar, ortalığı geç bulandırdıklarından bu ülkede
düzgün bir muhalefetin mümkün olduğunu gördük.

Bu memleket on sene önceki Türkiye değil. Şimdiye kadar çoktan çözülmüş
olması gereken başörtüsü edebiyatı, 28 Şubat, *şiir okudum da hapis
yattım* muhabbeti, bayındırlık yoluyla *kalkınma* bu memleketin
insanları ve bilhassa on sene önce 10 yaşında olup, şimdi 20 yaşında
olanlar için artık yetmiyor. Nasıl ki Erdoğan, Kemal Atatürk'ün (veya
Kenan Evren'in) yaptığı düzenlemeleri hayatında *veri olarak* bulmuş ve
muhalifliğini onların üzerine inşa etmişse, şimdiki gençler de Bülent
Ecevit'i değil, Tayyip Erdoğan'ı *veri* olarak bulup, neyi
istemediklerine bu şekilde karar veriyorlar. Erdoğan önemli işler yaptı,
mamafih her başarı kendi başarısızlık tohumlarını da içinde taşır ve
Erdoğan *ben her konuyu en iyi bilirim* anlayışından vazgeçmezse,
akıbetini de kendi hazırlayacak.

Türkiye'de muhalefet hala çok tuhaf. Hala bu ülkenin insanları yalan
söyleyerek, Erdoğan'a (veya başkasına) oy verenleri makarna/kömür
laflarıyla tahkir ederek, miadı çoktan dolmuş ulu önderimiz Atatürk'ün
resmini paylaşarak, *ben 48 saat bağırınca hükümet düşsün* anlayışıyla,
kötü polis, cici asker edebiyatıyla, karnımızın çoktan doyduğu diğer
bütün saçmalıklarla *muhalefet* yaptığını sanıyor. Dün gece bu
gösteriler vesilesiyle muhalefetimize bakıp, *Tayyip yine iyi* noktasına
gelen çok kişi olmuştur eminim.

İnsanları sevmiyorsanız, onları anlamıyorsanız, onlara tepeden
bakıyorsanız, bunu ilanihaye gizlemek mümkün değildir; bir yerde dışa
vurursunuz. *Mütevazıymış gibi yapayım* ile siyaset olmaz. 10 sene önce
Erdoğan'a başarı kazandıran, ona tepeden bakan birileri olmasıydı, o
*bizden* biriydi, bizden biri olduğu için ona tepeden bakıyorlardı. 10
senedir muhalefet hala ona ve seçmenine tepeden bakmamayı öğrenemedi.
Gösteriler bize Erdoğan halka tepeden bakarsa, nihayetinde alaşağı
olacağını gösterdi ancak onu oradan indirecek kimsenin iki lafın biri
halka hakaret edenlerden olacağını hiç sanmıyorum.

Bir de *Erdoğan başkanlık hayallerini Ermeni mezarlığına gömdü*
diyebiliriz. Erdoğan iyi niyetle hareket ediyor olabilir, ancak kendi
başına bırakıldığında pek tekin bir yönetici olmadığını ve etrafında
Cumhurbaşkanı namında, onu sigaya çekebilecek birinin olması gerektiğini
gördük. Başkanlık sistemi getiren bir Anayasa değişikliğine
niyetlenirse, hayatımda ilk defa oy kullanıp *hayır* derim, bunu da
buraya yazmış olayım.

Footnotes
=========

.. [1]
   Demirel bir zamanlar mitinglere *Nurlu Süleyman geliyoor* diye
   çağrılıp, Türkiye'nin *Dar'ül-Harb* olduğunu iddia edermiş, siyaset
   insanı ne hale getiriyor.
