============================
Hikmettavuklarının Özgürlüğü
============================

:date: 2014-11-23 02:18:14 +0200

.. :Author: Emin Reşah
.. :Date:   12632

Parayla yazan insanın özgür olması nasıl mümkün?

Bir insan *özgürüm* diyorsa, *yok, değilsin* demek mümkün mü? Özgürlüğü
öyle anlıyordur, hem ne ki, zaten, özgürlük?

Churchill 2. Dünya Savaşı'ndan sonraki bir konuşmasında, *geleceğin
imparatorlukları, fetih değil, zihin imparatorluğu olacak* demiş.
*Fetihlerin devri bitti.* Bunu duyunca, zihinleri fethedilmiş zamane
hikmettavukları geldi aklıma. Hikmettavuğu gıdaklayan ve gıdaklayan ama
bir tür yumurta veremeyen bir tür. Horozları da var ama onlar daha göze
battığı için artık ortalıkta görünmüyorlar. Halka gıdaklamak ve
horozlanmak bunların işi.

Memleketin zihinleri en az yüz yıldır işgal altında. *Özgürlük*
dedikleri, o işgali sevmek oluyor. O işgali sorgulamamak, /biz, bu
adamların çizdiği senaryoda oynamak zorunda değiliz, kendi rolümüzü
oynayabiliriz/ demeyince, özgür oluyorsun. Yoksa /sen, kimin kölesisin,
kimden emir aldın, neden bizim gibi ve özgür efendilerimiz gibi özgür
olmuyorsun?/

Neden olmuyoruz? Çünkü özgürlük, insanın kendine yarattığı bir
kandırmacadan ibaret. Fikirlerinin muteber olması herkes için (veya çoğu
için) önemlidir ve düşünce özgürlüğünün en büyük düşmanı bu itibar
arayışı. Para için laf kıvıranın foyası kısa zamanda meydana çıkıyor
ancak sözlerini, insanların beğenmesi için büken, düşüncesini beraber
dans etmek için üreten adamın, *beni daha çok kişi dinlesin* veyahut
*beni daha muteber insanlar dinlesin* kıvamındaki bir zihnin özgürlükten
bahsetmesi komik.

Bir de geçimini yazarak sağlamaya çalışıyorsun, neyin özgürlüğü?

--------------

Denecek ki, /biz siyasi özgürlükten bahsediyoruz, tam bir özgürlük
mümkün olmayabilir, ancak siyasi otoritenin karşısında sözler
değişmemelidir./ Türkiye bu manada hiçbir zaman özgür olmadı, bugün düne
göre daha kötü değil. Belki daha iyi de değil, ancak bu ülkedeki asıl
mesele, korodan ayrılanın deli muamelesi görmesi. Gerçek deli de çok
olunca ortalıkta, insanları *ademe mahkum etmek*, sessizlik içinde
çıldırmalarını beklemek kolay.

Siyasetin temel vazifesi parayı kontrol etmek olduğuna göre, bir
yerinden paraya bağlı olan kurumların özgür olmasını beklemek, insanın
açken özgür olmasını beklemek gibi. Gazetecilik insanların parasız
yapabileceği bir iş değil, şu anki haliyle değil en azından. Gazeteler
tarafından hazırlanan web sayfaları bile çamur deryası gibi olduğuna
göre böyle: Anladığımız kadarıyla insanlara doğru haber vermek hayli
masraflı bir iş.

O zaman özgür habercilik nedir? Olmayacak. Haberin ve yorumun her zaman
siyasi veya ekonomik güç odaklarının izin verdiği ölçüde elimize
ulaştığını kabul edeceğiz. Güç odaklarının aynı zamanda enformasyon
savaşı içinde olduklarını ve haberleri çarpıtarak, eksilterek veya düz
yalanla sunabildiğini kabul edeceğiz. Millet olarak zaten bu hale
geldik: Bir gazetenin ne diyeceği aşağı yukarı artık belli. Bir haberin
falanca gazetede nasıl yer aldığını, haberi okumadan biliyorum, kimin ne
yorum yapacağını da tahmin ediyorum.

Bütün haberlere hakettiği değeri veren, hiçbir maddi veya manevi etki
altında kalmadan sunabilen bir habercilik mevcut mu? Böyle bir şey
mümkün mü?

Yapılması gereken de o sebeple güç odaklarının sayısını artırmak. Fikir
oligarşileriyle savaşmak. Birbirleriyle anlaştığı veya ezelden mensubu
bulundukları *fikri esaret* öyle buyurduğu için, dünyayı belli bir
şekilde göstermeye çalışan oligarşilere *hayır, öyle değil* diyebilecek
başka odaklar bulmak. *Söz aranızda dolaşıp durmasın diye* çevrenin de
ne dediğine bakacak birileri, sonra onlar eskiyip, bir şekilde
oligarşiye katıldığında başkaları.

Türkiye bir oligarşiler cenneti, basın da böyle. Hep böyleydi.
Oligarşilerin gönüllü esirlerinin eskiden özgürlük varmış da, şimdi yok
oluyormuş gibi yapmaları da, oligarşilerinin hasta olmasından. Çünkü her
oligarşi çürümeye, sağırlığa, körlüğe meyyaldir ve bizdekiler de bu
sebeple çöküyor. Onları çökertenler başka oligarşiler peşinde olabilir,
evet, başbakanın basın oligarşisini yıkmak istemesi ulvi sebeplerden
değil, kendi oligarşisini tesis etmek istemesinden, doğru. Ancak bunun
başka yolu yok zaten. Adalet *güç odağı olmasın* diyerek değil, *güç
odakları çoğalsın* ve *toplumun her kesiminin sesi duyulsun* diyerek
mümkün. *Demokrasi goygoyu* yapanın derdi, kendi oligarşisini
yenilerinden korumak.

Basın, eğer Tayyip Erdoğan'a düşündüğünüz kadar esir olsaydı, milli
bayramlarda dalgalanan bayrağın yanında onun yüzünü görürdük.

--------------

Türkiye'de *ilginçliğin* bir sınırı vardır. İnsanlar bağımsız
olamadıkları için o sınırları geçmemeyi bilir veyahut silinir giderler.
Dışardan bakıldığında çok misafirpervermiş gibi duran toplumun içine
girdiğinizde, bunu herkes ve her düşüncedeki insan için söylüyorum,
acımasızlık ve merhametsizlik görürsünüz. Bizi *bir arada tutan*
değerlerimizin başında, bizim gibi olmayana duyduğumuz bu merhametsizlik
yatar.

Merhamet ve sevgi *edebiyatı* yapan insanların çoğu, kendilerine
benzemeyen karşısında veya menfaat çatışmasında bunu en çabuk unutandır.
Çünkü *herkes bana ve putlarıma itaat eder ve benim dilediğim gibi
yaşarsa*, emin olun, ben de çok misafirperver bir sevgi pıtırcığı ve
merhamet abidesi olurum.

Böyle bir toplumda ilginç fikir üretme niyetinde olanların yapabileceği
sınırlıdır. Marifet iltifata, iltifat da sınırları aşmamaya veya daha
kötüsü aynı putlara ihtirama bağlıdır. Belki her yerde böyledir,
bilemiyorum, belki insanın madden bağımsız yaşaması mümkün yerlerde daha
azdır. Ancak bizim asıl dertlerimizden biri bu. Özgürlük, eğer içini
dolduracak bir fikriniz, bir teşebbüsünüz varsa anlam kazanır. Bizde bu
yok. Bizde hikmettavukları hep birbirine gıdaklıyor.
