========
Kırıldık
========

:date: 2016-04-28 01:40:19 +0300

.. :Author: Emin Reşah
.. :Date:   <>

Gezi parkı meselesi sair yerlerde daha çok yazılır çizilir, ancak benim için
inşallah konuyla ilgili son yazı.

`Dün
<https://mutlaktoz.wordpress.com/2013/06/12/capulcularin-isyani/#comment-5485>`__
ve `önceki gün
<https://mutlaktoz.wordpress.com/2013/06/12/capulcularin-isyani/#comment-5479>`__
bir blogda meselenin *etik* tarafını konu edinen bir yazıya iki yorum
yazdım. *Etik* ve *ahlak* tarafıyla ilgili değildi, zaten bu konuyla ilgili
doğrudan bir etik tartışması çok soyut ve havada kalır. *Kim haklı?* sorusuna
Nasreddin Hoca'nın cevabından uygununu vermek mümkün değil. Farklı ahlaki
zeminler üzerine oturan hayat anlayışlarının çatıştığı bir nokta burası,
muhatabınızı ancak kendi etik anlayışınızla *etiksizlik*'e mahkum edebilirsiniz
fakat onların bundan etkileneceğini sanmam.

Gezi parkı olaylarının bir park meselesi olmaktan çıkıp, bir rejim ve iktidar
meselesine dönmesi en fazla iki gün aldı. Büyük ölçüde Erdoğan'ın nobranlığı
sayesinde kazandıkları *zaferi*, kendi ham müslüman nefretleri sayesinde
Erdoğan'a hediye etmeleri ise on gündür sürüyor.  Bugün artık hükümet, valinin
de ikrar ettiği gibi her an park direnişini dağıtabilecek noktada ve iş
tribünlere (kendi seçmeni, Batı medyası ve sair taraflara) eylemcilerle beraber
poz verme noktasına geldi. Erdoğan, yapılan *diktatör* ithamlarını tam tersine
çevirecek hamlelerle ilerliyor; Topçu Kışlası'ndan vazgeçerek, inşa etmesinden
daha büyük bir icraat ortaya koyacağını da anlamış olmalı. Bundan sonra eylem
sürse de, bitse de, Erdoğan tüm siyasi berelerini tamir etmiş örnekler bırakarak
yoluna devam edecektir. Eylemciler artık tamamen Erdoğan'a çalışıyor ve (zaten
bildiğimiz gibi) siyaseten ham oldukları için farkında değiller.

Her neyse, derdim Erdoğan veya parkın akıbeti değil. Bu zaman zarfında
somutlaşan bir kırılma. Kendimde ve etrafımda gördüğüm, `şuradaki
yazıda <http://www.litost.com/2013/06/mezarlarmza-tukurecekler.html>`__
çarpıcı bir ifadesini bulan bir kırılma. Biz, yani ne Erdoğan'a minnet
eden, ne de Türkiye'nin laik kültürüne dahil olmaya meraklı müslümanlar,
bu işin sonunda kendilerini *mazlum* gibi göstermeye pek hevesli
*muktedir eskisi* ve onların avanesindeki nefretle tanıştık.

*Muktedir eskisi* tuhaf bir tür. Vesayete karşı çıkıyormuş gibi yapıyorsa da,
işine geldiği kadarına, işine geldiği yönde, işine geldiği zaman. Onun için
doğal olan, bu ülkenin *laikleştirilmiş* düzeni, müslümanlar da o düzene uygun
görüldüğü sürece makbul kabul ediliyor.  *Makbul olmayan müslüman her tür ezayı
hakeder* de kafalarının içinde duran ve böyle zamanlarda ortaya çıkan bir
*bedahet*. En ufak kıvılcımda bizi yakmaya çalışacaklarına, bunun için her tür
dezenformasyon, yalan, hakaret, aşağılama ve şiddete başvuracaklarına bu kısa
süre içinde şahit olduk. Hayal kırıklığımız, hükümet cihazı elinde değilken bu
kadar nefret kusan, Erdoğan da dahil müslümanlara, müslüman olduğu ve birlikte
*legal yollarla* hareket etmeye çalıştığı için hakaret edenlerin, Allah korusun
bir de siyasi güç sahibi olsalar hepimizi toplama kamplarına göndereceklerine
kanaat ettik. Tüm o cafcaflı hayatların altında akan nefrete şahit olduk ve
korktuk ve elbette böyle olmadığımız için hamdederek.

Kendi adıma bundan sonra *haklı* görsem de, aynı kıbleye secde etmediğim, kendi
heva ve hevesine tapan kimselerle, iktidarda veya muhalefette olsun müslümanları
hedef alan herhangi bir eyleme destek vermem. [1]_ İktidardaki müslüman beni
aldatıyor olabilir ama en azından ne istediğini biliyorum, *adaleti* ve *ahlakı*
ağzına sakız yapmış insanların, gücü bir defa ele geçirdiklerinde bunu bana
karşı silah olarak kullanmayacaklarına emin değilim ve müslüman bir delikten iki
defa ısırılmaz.

*Birarada yaşamak* gibi bir gayemiz vardı, neticede benim de etrafımda
inanmayan, inansa da yaşamayan pek çok kimse var, derdim İslam'ın siyasi erkle
dayatılması değildi. Adam *içkime karışma* dediğinde hak veriyordum, *demokrasi*
dediğinde, bunun uygun bir zemin olduğunu düşünüyordum.

*-yordum* ve artık *-muyorum*. Bundan sonra *içki ve sigara tamamen
yasaklansın*'dan, *kamuda başı açık çalışmak yasaklansın*'a çok konuda, *acaba
onlar ne düşünür*'ü boşvereceğim. Başörtüsü bir simgeyse, saçını göstermek de
öyledir; *eroin zararlı olduğundan yasaksa, içki de zararlıdır*, içine
kattığınız *çağdaşlık* anlamı ne olursa olsun, zarardan korumak
gerekir. Türkiye, bir zamanların Endülüs'ü gibi, İslam'ın en işlenmiş, en
medeni, en güzel ve en derin halinin yaşandığı bir ülke oluncaya kadar, hem
müslümanların fikren, zihnen ve ruhen ıslahı, hem küfrün, zulmün, çirkinliğin ve
hamlığın ihatasına çalışacağız. Bu konuda *kendilerinden bir şeyler
öğrenebiliriz* dediklerimizin, rehber olacak tıynette olmadığını gördüğümüz için
yalnız olduğumuzu idrak ettik.

Bu ülkede bir arada korkmadan yaşamak mümkün değilse, bizim dediğimiz olsun.

Footnotes
=========

.. [1]
   `Eliaçık gibi <file:~/Repository/eminresah/beliacik/index.org>`__
   derdi müslümanların felahından çok, ayetleri sloganlaştırıp
   sosyalistçilik oynayan fırsatçı soytarılar bu fikrimde bir değişiklik
   yapmaz. Bir müslümanın dininden dolayı zulme ve hakarete uğradığı
   yerde, zalime kefil olup, işini kolaylaştırana hürmet etmem.
