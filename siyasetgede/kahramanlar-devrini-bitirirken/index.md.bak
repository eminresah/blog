==============================
Kahramanlar Devrini Bitirirken
==============================

:date: 2014-11-23 02:18:14 +0200

.. :Date:   12641

Krizler mi kahramanları yaratır, kahramanlar mı krizleri bulur ve aşmaya
çalışır?

Her zamanki cinsten bir sebep/sonuç tartışması. Bir şekilde *kul
daraldığında Hızır'ın yetişmesi* sözkonusu, kahramanlar ve krizler *bir
şekilde* aynı çevrede bulunuyor.

Müslümanların son yüzyıldaki kahramanları da öyleydi. Şimdiki duruma
gelinceye kadar çok *kahraman* ürettik. En sonuncusu Tayyip Erdoğan
olmak üzere.

Necip Fazıl'ın *hohlaya hohlaya buz dağını erittik ve ortalık çamur
içinde kaldı* şeklinde bir sözünü hatırlıyorum. Buzdağları eridiğinde
akıbet çamur demek ki.

Şu sıra iki *kahraman* arasındaki çamur kavgasını seyrediyoruz. Ortada
aşılmadık buzdağı kalmayınca, kendilerine çamurdan kaleler yapmaya
kalkışan iki kahraman.

Bu kavganın neticesi ne olur, tahmin ediyorum ancak o neticeden daha
önemlisi, kahramanlar ve kahramanlık devrimizin sona ermeye
başlamasıdır.

Sağda solda hala kahramanlardan ve bu milletin diğer milletlere olan
üstünlüğünden bahsedip, *yeni bir dünya* kurma hevesinde olanları
okuyorum. Kurguları hoşuma gidiyor. Roman yazsalar okurum. *Bütün bu
olanlar Türkiye'nin önünü kesmeye yönelik* diskuru, bütün olanları ve
daha fazlasını açıklayabilir. Ancak bu milletin yakın vadede şimdi
bulunduğu konumdan daha ileriye gideceğini düşünmek için uzun zamandır
sokağa çıkmamak, bir liseye gidip öğrencilerle iki çift kelam etmemek
veyahut dünyanın hangi dertlerle uğraştığını takip etmemek lazım.

Aslında bunlara da gerek yok. *Bizim ilerlememizi istemeyen dış güçler*
diye başlayan bir sözün muteber kabul edildiği *entelijansiya* da
yeterli neden kimsenin bizimle uğraşmayacağına.

Hasılı, dünyasını *kahramanlar* üzerinden okuyan, cennete onlarla girip,
cehennemden onlarla çıkanlar için cazip hikayeler bunlar. Ancak toprak,
yavaş yavaş da olsa, kuruyor.

Artık kahramanların *o kadar da kahraman* olmadığını anlıyoruz. Herkesin
insan olduğu, her milletin de millet olduğunu idrak ediyoruz. Ayağımız
buz ve çamurdan geçip, kuru yere, gelişmişliğin, üretmenin, çözüm
bulmanın kuru yerine yeni basıyor. Yüz senedir kendi kendimize
gördüğümüz kötü rüyaları tahlil etmeye yeni başladık. Bunların *sadık
rüyalar* değil, sadece vehim olabileceğini de yeni anlıyoruz.

Kahramanlar devri yavaş yavaş sona eriyor. Bir insanın ne kadar güçlü
olursa olsun, dünyayı değiştirmesinin mümkün olmadığını, dünyayı
değiştirenin şartlar ve insanların ekseriyetinin o şartlara verdiği
karşılıklar olduğunu yeni idrak ediyoruz. Sadece coğrafi değil, sosyal
ve teknik şartların da değiştiğini ve hiçbir ferdin bunlar üzerinde çok
büyük bir tasarrufu olmadığını yeni anlıyoruz.

İnsanlar, kahramansız hikayeleri takip edemez. Ancak onların *sadece
hikaye* olduğunu bilir. Biz de, siyasi figürlerin kahraman değil, o rolü
dolduran insanlar olduklarını ve hikayenin sonunda hayatımızda pek bir
şeyin değişmeyeceğini yeni öğreniyoruz.
