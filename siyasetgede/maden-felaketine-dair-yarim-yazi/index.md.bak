================================
Maden Felaketine Dair Yarım Yazı
================================

:date: 2014-11-23 02:18:14 +0200

.. :Date:   12724

*Bu yazıyı yazalı 15 gün olmuş ve tamamlamak nasip olmadı. Felaket
günlerindeki haletim kaybolduğu için, şimdi yazsam daha kuru olacağını
da düşünüyorum ve devam etmek istemedim. Kaldığı haliyle, yarımlığımın
da nişanesi olarak böylece bırakıyorum.*

--------------

Hayat durdu. Toprak altında boğularak öldüler. Arkalarında bıraktıkları
onları hiç unutmayacak. Biz de unutmayacağız.

Suçluyu kendi kabilesinden asla bulmayacak, kendine nurlu masonların
işlerini hep düzgün yaptıkları yalanını pompalayacak ve buna rağmen,
Erdoğan gitmiş madeni kundaklamış gibi ajitasyon yapacak adamların
yarattığı istikraha cevabım var: Erdoğan, evet, istifa etmelidir ancak
bu facianın asıl sorumlularını o madenin önünde asmak şartıyla.

--------------

Ayrıntısını bilmediğim bir sektörde, insanları suçlamadan evvel biraz
soluklanmayı ve bu kazanın sebebinin muhtemelen tek bir kişi veya kurum
olmadığını söylemeyi tercih ederim. Bazılarının sorumluluğu,
diğerlerinden fazladır, biri son tetiği çekmiş, son kıvılcımı çakmış
olabilir, bununla beraber konu bir defa geriye doğru takip edilebilen
sebep sonuç ilişkilerini araştırmaya geldiğinde, kimse *tek başına* her
şeyden sorumlu sayılmaz.

Bununla beraber böyle olayları nasıl önleyeceğimizi az çok biliyoruz.
İşini iyi yapmanın ne demek olduğunu, doğruyu tercih etmeyi biliyoruz.
Milyonda bir ihtimalin bile bir gün gerçekleşeceğini, bir gün ortaya
çıkacak kazayı önlemek için bin gün dikkatli olmak gerektiğini ve
dokuzyüzdoksandokuzunda bunların *gereksiz* görülebileceğini biliyoruz.
Bilmediğimiz konular değil.

--------------

Ancak uygulanmasının önünde *aç kalmaktan korkmak* diye bir engel
mevcut. İnsanların *ölmemek için* ölümüne çalışmak zorunda olduğu bir
sistemi ıslah etmeden, o insanlara *çalıştığınız organizasyon, şirket
vs. sizi istismar etmesin* demek havada kalıyor. Temel ihtiyaçlarını
karşılamaktan endişe edeni, doğru ve cesur olmaya çağırmanın, risk
almalarını istemenin sonu yok.

Bu risk, kontrolleri yapması beklenen müfettişler veya yöneticiler için
de geçerli. Kontrolün teminatı yoksa, ağam paşam teminatı teknik namusun
önüne geçebiliyorsa, çalışanın riski yöneticiye yansımıyorsa, insanlar
*nasılsa bir şey olmaz* demek için kendini çok çabuk ikna edebiliyor.

--------------

Organizasyonların mensupları, hemen her zaman nerelerde arıza olduğunu
ve neyin *patlama* ihtimali olduğunu bilir. O madene inen işçi ve
teknisyenler, nerede sorun çıkabileceğini biliyordu. Ancak bunların
düzeltilmesini talep etmenin karşılığı işsizlik olabilecekse, insanların
kendine bahaneler üretip boşvermişçilik oynaması daha kolay.

--------------

İnsanların vazgeçilmez haklarından birinin, maddi ihtiyaçlarından endişe
etmeden çalışabilmek olduğuna kaniyim. Bugün alıştığımız düzen,
insanların *yiyecek ekmek* bulmak için çalışmaları *gerektiği* yönünde.
Bunun çıkardığı arızaları ise *denetçiler* ve *denetçilerin denetçileri*
ve *denetçilerin denetçilerinin denetçileri* diye uzayıp giden bir
kontrol mekanizmasının düzeltmesi bekleniyor.

Her işçinin *müfettiş* olabildiği bir sistem kimsenin işine
gelmediğinden olsa gerek, *kontrol edilebilir bir teftiş mekanizması*
üzerinde herkes müttefik. Bu kontrol edilebilirlik, çünkü, arıza çıkaran
müfettişin amirine veya savcının hocasına yapılacak bir nezaket
ziyaretiyle, koç gibi işadamlarının lehine sonuçlanabiliyor.

İşçi, madene inerek aldığı riskin benzerini, patronuna karşı
üretemiyorsa, yani kendi canını tehlikeye atması istendiğinde,
patronunun *canını* veya malını tehlikeye atma gücü yoksa, insan hayatı
bu kadar ucuzluyor.

İnsanlar başkasının malını kolay harcar, başkasının *kızını kolay
verir*, başkasının riskini kolay alır. O sebeple başkasının canından
sorumlu olan insana *can riski üretmek* gerek.

--------------

Herkesin, çalışsın çalışmasın, zamanın şartlarına göre temel
ihtiyaçlarından endişe etmeden yaşama hakkı var. Bunu insanlara
tanımadan, onların neden doğru, ahlaklı, temiz, düzgün insanlar
olamadıklarını sorgulamak tuhaf.

Onların düzgün insan olamadığı yerde hiçbir sistemin çalışmayacağını
anlamamak da öyle. Endişeli insanların oluşturduğu kalabalıkların,
kimsenin hayrına olmadığını görmek lazım.

Yukardakini söylemeyen, en azından hayalini kurmayan insanın ahlakından
şüphe ederim. Yani insanların, geçmişleri veya çalışmaları ne olursa
olsun, *aç kalmaktan korkmadan* yaşama imkanı olmalı. Yiyecek ekmek
için, okul için, yakacak için çalışmak zorunda olan insanın, ahlakî
sorumlulukları en aza inmiştir. Bunları edinmek sözkonusu olduğunda,
bunlar için eğilip bükülmesi, haksızlığa, sahtekarlığa, denetimsizliğe,
rüşvetçiliğe karşı çıkmasını beklemek safdilliktir.

--------------

Bununla beraber, tabii ki, *nasıl olacak?* sorusu sorulacak. Ahlaklı
kişi herkesin ekmek bulduğu bir dünyayı ister ve akıllı kişi bunun nasıl
mümkün olacağını soruşturur. 19 ve 20. yüzyıl kalıntısı plancılıktan
fazlasına kafası çalışmayanların, hayali doğrudan kendi sloganlarına
bağlaması acelecilik.

*Herkesin temel ihtiyaçlarını karşılamak, herkese düşer* derken, bunun
*nasılı* üzerinde bir iki kelam etmek lazım. Özel mülkiyetin yerini
alabilecek herhangi bir kavram mevcut değil. İnsan, dünyasını değiştirme
gücüne sahip bildiğimiz tek canlı türü olduğuna ve bu dünyayı değiştirme
gücünün hukuki karşılığına *mülkiyet* dediğimize göre, daha bir süre,
*mülkiyetsizlik* rüyası görenler, uyumaya devam etmek zorunda. Adını ne
koyarsanız koyun, eğer bir insanın, bir nesneyi tüketmesi veya
değiştirmesi, toplumdan tepki görmüyorsa, o insan o nesnenin malikidir.
Bu *değiştirme* belki adına *mülkiyet* denmeyen, ancak başka bürokratik
mekanizmaların verdiği yetkilerle kullanılmaktadır veyahut bir kişinin
değil, bir kurulun kararıyla gerçekleşmektedir ancak bunların hepsinde,
bir nesne üzerinde tasarrufa sahip insanların sayısı, toplumun geneline
nazaran hayli azdır. Mülkiyeti yok eden plancılığın, dünya şartlarına ve
insan psikolojisine uymayan tarafları bir yana, adını başka bir şey
yapıp, mülkiyetin sorunlarını güya çözdüğünü iddia etmesi ayrı bir
mesele.

Böyle bir aklın, neden, bir büyük bir ekonomik organizasyonun en
tepesinde bulunmayı hakettiğinin açıklaması yok. Ahlaken ve ekonomik
olarak en doğru şey değil. Yüzyıllar öncesinin adetlerinden gelen, o
zamanlar en makul çözüm olduğu için tutmuş ancak günümüz fantastik
ekonomi dünyasında manasını kaybetmiş bir kavrama dayanıyor: Miras.

Bununla beraber bu mülkiyetin nasıl el değiştireceğini, kimden kime
nasıl akacağını *ıslah etmek* mümkün. Bu akışı doğru şekilde yaparsanız,
büyük mülkiyet sahiplerinin, ekonomik organizasyonlar üzerindeki
mülkiyetin, malikleri öldükten sonra *herkese* kalmasının yolunu
açarsanız, herkesin temel ihtiyaçlarını karşılayacak bir sistem de
oluşturabilirsiniz.

--------------

*Yazının bundan sonrasını yazmadım. Normal şartlar altında kırpıp bir
şeyler yapmaya çalışırdım ama gidişi de pek kısa sürecek gibi değildi. O
sebeple böyle kaldı.*
