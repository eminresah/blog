=======================
Ortadoğu'nun Modernliği
=======================

:date: 2014-11-23 02:18:14 +0200

.. :Date:   12675

Tel Aviv Üniversitesi'nden Asher Suser ve Duygu Atlas'ın verdiği
`*Modern Ortadoğu'nun Teşkili* isminde bir Coursera
dersi <https://www.coursera.org/course/modernmiddleeast>`__ buldum.
Bugün ilk dersi seyrettim. *Modern Dönem nedir?* diye bir sorudan
bahsediyordu. Tartışmalı ancak genelde Napoleon'un 1798'de Mısır'a
saldırmasıyla başlayan dönem deniyor.

Profesörün anlattıkları arasında dikkatimi çeken bir görüş, Batı'nın
bölgeye müdahalesi olmasa, Ortadoğu'nun kendine has bir *modernlik*
ortaya çıkaracağını iddia eden görüştü. Bunun nasıl mümkün olabileceğini
düşündüm.

İslam ülkelerinin Kapitalist bir modernlik ortaya çıkarması nasıl mümkün
olabilirdi? Teknik yetenek veya sosyal olarak daha geri olduğumuz
kanaatinde değilim, ancak Osmanlı'nın Amerika'ya açılma imkanı yoktu.
15. yüzyılda Cebelitarık düştükten sonra Atlantik'i aşmak mümkün değildi
ve bugün Batı'nın gelişmişliğinin temelinde Yeni Dünya'dan başlayan
sömürgecilik tecrübesi yatıyor.

*Pis Batılılar, dünyayı mahvetti* kolaycılığında değilim. Batılıların
*sırf kötülük maksadıyla* Yeni Dünya'yı ele geçirmeye çalıştıkları
iddiası, bazılarının *sırf medeniyet götürmek için* sömürgecilik
yaptıkları iddiasına benziyor. İkisi de yanlış.

Batılılar da kılıçla soykırım yaptı ancak soykırımın büyüğünü Yeni
Dünya'nın eski halklarını kıran virüsler yaptı. Avrupalılar bu virüslere
Büyük Veba salgınında nüfusun büyük kısmını kaybetmeleri neticesi
dayanıklılık kazandı. Batı'nın bugün ilerlemiş olmasının temelinde bir
zamanlar adam kıtlığına sebep olan o salgın da var. *Vebadan doğan
medeniyet* bir anlamda.

--------------

Normal şartlar altında (1) nüfus artar, (2) kaynaklar yetmez, (3) nüfus
kırılır, (4) kaynaklar fazla gelir ve tekrar (1) nüfus artar şeklinde
bir döngü işler. Yeni Dünya'nın sağladığı kaynaklar olmasaydı bu döngü
yine işleyecek, Avrupa Veba'dan sonraki nüfus artışını bir noktadan
sonra kaldıramayacak ve eski düzenine dönecekti. Yeni Dünya'nın keşfi,
bu döngüdeki *nüfus artar* sürecini birkaç yüzyıl daha uzattı ve bu
aradaki bilimsel keşifler de uzatmaya devam ediyor. Halihazırda
yaşadığımız çevre bozukluğu, Amerika'nın (ve fosil yakıtların vs.)
keşfinden sonraki ilk kaynak kıtlığı işareti.

--------------

Ortadoğu modernleşebilir miydi? *Evet* demek zor. İslam'daki kölelik
anlayışı, plantasyonlarda öldüresiye çalıştırılan kölelere engeldi ve
normal şartlarda, İslam'da savaşa katılmayan sivillerin köleleştirilmesi
mümkün değildi. Hukuk anlayışımız farklıydı, Roma hukukunun getirdiği
*mülkiyeti tüketme hakkı* yoktu mesela, köleyi öldüremez, fiyatı
yükselsin diye ürününü denize atamazdın, farklı bir mülkiyet düzeni
işliyordu. Sosyal yapı daha pluralistti, Avrupa Protestan harplerinde
binlerce insanı heba etti. Ortadoğu'da envai çeşit din ve mezhep bir
arada yaşıyordu ve Yeni Dünya'yı yurt edinmek *zorunda kalacak* insan
bulamazdınız. Protestanlar dini zulümden kaçmak, Katolikler misyonerlik
yapmak için Yeni Dünya'ya gitti. Müslümanların onları Yeni Dünya'ya iten
ve çeken bir sosyal sebebi yoktu. Bilimsel ilerleme her yerde mevcuttu,
ancak dinin karşısına bilimi geçirmek Avrupalının aklına geldi. Dünyanın
diğer taraflarında bu ikisi arasında bu kadar zıtlık aranmazdı çünkü
*din* hiçbir yerde, bilimin ne olduğuna o derece karışmamıştı.

Modernlik dediğimiz hadise Avrupa'nın ürettiği şartlar olmadan
gerçekleşemezdi. Avrupa Hristiyan değil Müslüman olsaydı, modernlik yine
gerçekleşemezdi. Modernliği üretecek kadar acımasız bir *büyüme iştahı*
veya sair sosyal kuvvetler yoktu.

Buradan, *Avrupalılara şükran* duyduğum sonucu çıkmasın. Modernlik veya
Liberalizm veya Demokrasi, *tarih boyunca aradığımız cennet* değil.
Yeryüzünde her insanın bir vazifesi olduğu gibi, her *ümmetin* de bir
vazifesi olduğu kanaatindeyim. Modernliğin icadı Avrupalıların
vazifesiydi ve ifa ettiler, ancak içinde bulunduğumuz yüzyıl, Batı'nın
bu vazifesinin hitama erdiği ve diğer medeniyetlerin de vazifelerini
hatırlayacakları bir yüzyıl olacak. Tarih sona ermedi ve bir gün geriye
dönüp baktığında *Müslümanlar iyi ki erken modernleşmemiş* diyenler
olacaktır.
