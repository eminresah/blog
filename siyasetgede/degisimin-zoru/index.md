Değişimin Zoru
==============

:date: 2015-01-30 22:10:15 +0200

.. :author: Emin Reşah
.. :date: Thu Jan 29 02:04:24 EET 2015 
.. :dp: 12981 

İslam dünyasını düşününce, hani bazı tırt komedi filmlerinde vardır,
kendilerinden gönüllü istenen bir sıra asker/öğrencinin biri hariç,
diğerleri geri çekilir, o kalan da gönüllü olmuş olur. İslam
dünyasının şu günkü hali de böyle. *Modernizmle hanginiz savaşacak?*
deyince hepsi bir adım geri çekilen dinler, İslam'ı ortada bıraktı.

*Dünyayı değiştirecek son nizam* diyenlere itibar etmeli mi? Böyle
kitaplar okudum velakin bunların gerçekten dünyaya hitap ettiğini
değil, *birbirimize* hitap ettiğini düşündüm. Türkiye'de veya diğer
memleketlerde *İslam Düşüncesi* dediğimiz mevzuun müslümanlar hariç
kimsenin hayatında bir değişiklik yapmasını beklemezsin. Mirzabeyoğlu
(veya Said Nursi) okuyan bir Batılı, içinde bulunduğu *egzistans*
krizine derman bulmaz. 

Gerçekte, dümdüz söyleyecek olursak, bizim modernizmle savaşacak
cephanemiz yok.

Evvela cahiliz. Cahillik de işimize geliyor. Bu zamana insanların
severek öğreneninin hayli azınlık olduğunu gördüm. Bu azınlığın
dışındaki mecbur kalırsa, sınava girecekse, para kazanacaksa
öğrenir. Hayatını okuma bilmeden rahatça sürdürebilen insana, okumayı
öğretemezsin. Hayatını bilgisayarsız da idare edebilenin bilgisayarı
öğrenmesini beklemek boştur. *Sevdiği için öğrenen* vardır belki ama
onların da çoğu işin sıkıcı kısımlarına gelince sıkılıp bırakır. Sevgi
de bir yere kadar.

Batı gelişmişliğini, Amerika'ya göçünü, emperyalizmini ve eğitimini bu
mecburiyeti ortaya çıkaran şartlara borçlu. Yani eğitildikleri için
zengin olmadılar, zengin olmak için eğitilmiş işgücüne ihtiyaçları
vardı ve buna uygun adam üretmeleri gerekiyordu. Bugünkü okul yapısı
mesela, İngilizlerin Doğu Hindistan Şirketine (East India Company)
*memur* gerektiği için ortaya çıkmış veya Amerika'ya köle götürmek,
oradaki plantasyonlarda çalıştıracak adam bulamadığı için
gerekmiş. Değerlerin de etkisi var tabi, ancak bu zamana kadar
öğrendiğim, önemli ve büyük sosyal değişikliklerin mecburiyet olmadan
gerçekleşmediği. Mecburiyet ortaya çıktığında ne şekilde
gerçekleşeceğini belki değerler belirliyordur, ancak mecburiyet ortaya
çıkmadan neyi düşünüp, planlayıp, istediğimizin pek önemi yok.

Millet olarak mecburiyetimiz de, şimdiye kadar Batı'ya karşı kendimizi
savunmak oldu. Bunun için reformları sadece onlardan korunacak kadar
yaptık. Bugün de hala *başarılı* bir Batılı sayılmayız, onlardan biri
olmamız mecbur kalmadığımız sürece mümkün olmayacak. Görünüşe göre de
mecbur kalmayacağız.

*Cephanemiz yok* derken şu ana kadar bu cephaneye ihtiyaç
duyulmamasını kastediyorum. Müslümanlara eziyet edildi ancak İslam'a
doğrudan, fikren saldırı sınırlıydı. Şimdiki dönemeçte bizim fikren
de, Batı felsefesine, dünyasına, retoriğine bir karşılık bulmamız
gerekecek mi? Böyle bir mecburiyet ortaya çıkarsa müstakbel
müslümanların, bugünkülere pek benzemeyeceğini tahmin edebiliriz.

Batılılaşmaya da mecbur kalmıyoruz çünkü *düşman* bizden de cahil. Biz
onu öğrenmeye mecburuz, ancak o kendi zenginliği içinde hakkımızda
kendi uydurduğu hikayelere inanıp, hayatının sonuna kadar rahatsızlık
duymadan yaşayabiliyor. Bizi öğrenmeye niyeti yok. Bizi öğrenmeye
niyeti olmadığı için söylediklerinin, demokrasiydi, insan hakkıydı,
fikir özgürlüğüydü veya sair düşüncelerdi, bizde nasıl anlaşıldığıyla
ilgili bir fikri yok. Bizi bilmediği için anlayacağımız gibi
konuşmuyor. Umurunda değiliz. Bizim için de onun anlamı sadece
*gelişmişlik*, daha çok tüketim ve *daha çok oyuncak*.

İşte buradaki tuhaf duruma, İslam dünyasının kalabalığını ve *daha da
düşecek hali kalmamış* durumunu eklerseniz, önümüzdeki elli zaman
diliminin fikren hayli ilginç geçeceğini tahmin edebilirsiniz. İslam
dünyası bir *varoluş* krizine girebilir, *bizim anlamımız nedir?*
sorusunu sorabilir, bu sorunun cevabı da dünyanın çivisini nasıl
yerine takacağını bulamayan Batı'ya bir cevap olabilir. 

Olmayabilir de, tabi, belki sadece hayal görüyorum. 

Takip edebildiğim kadarıyla Batı dünyası eşitsizlik konusunda net bir
çözüm bulma becerisini gösteremeyecek. Kurdukları kapitalist düzenin
su aldığını farketseler de, terkedecek kadar cesarete sahip
değiller. İnsanları ihtilal yapmaya mecbur bırakmayacak kadar *esnek*
çünkü düzenleri ve gidecekleri de pek fazla yer yok. Yunanistan'daki
sosyalist seçim galibiyetine heyecanlanan olmuştur herhalde ama
muhtemelen bir sene içinde Batı'nın haline sosyalizmin de derman
olmadığını göreceğiz. 

Dünyanın ne yöne gideceğini zenginlerle fakirler arasındaki farkın
nasıl azalacağı belirleyecek. Batı bu meseleyi çözebilir mi? Hem
dinamik, hem adil kalabilir mi? Değişime mecbur kaldığında,
zenginliğini kaybetmeden, kendini yakıp yıkmadan değişebilir mi?

Bunların cevaplarını net olarak bilmiyorum ancak tahminin pek de
pozitif değil. İnsanlar için durduğu yerde değişmek zordur, toplumlar
içinse neredeyse imkansız. Onları değişmeye mecbur bırakacak kadar
büyük problemler, kontrol edebilecekleri kadar küçük kalacak mı?

Göreceğiz.

