===================
Oy Verenlere Aferin
===================

:date: 2014-11-23 02:18:14 +0200

.. :Author: Emin Reşah
.. :Date:   <>

Oy verme yaşına 97'de girdim sanırım. O zamandan beri hiç oy vermedim.
Bugüne kadar eksikliğini hissetmedim. %10'u geçme ihtimali olanların
arasında güvenebileceğim kimse yoktu, ufakların eğlencesi de beni pek
ilgilendirmedi. Ayrıca oy vermenin, *pek de önemli görmediğim* şu
yazılardan çok daha önemsiz bir iş olduğuna kanaat ettiğim için kendimi
yormaya da gerek görmedim. Çekirdeğini çıkarmaya üşendiği için zeytin
yemeyen biriyim ve oy vermem herhalde beklenmemeli.

Kısacası pek umurumda değil bu konu.

İnsanların verdikleri oy neticesi oluşturulan politikalara ne kadar
etkisi olduğundan emin değilim. Türkiye'de politika değil, adam
seçiliyor, hatta parti başındaki tek adam seçiliyor ve bunun kitaplarda
yazan demokrasiyle pek alakası yok. Bununla beraber falanca parti on
milyon oy almışsa, ona oy verenlerin yapılan (iyi ve kötü) işlerin on
milyonda birinden sorumlu olabilecekleri iddia edilebilir. Bu doğrudan
bir sorumluluk değil tabi, *kendisi yapmış* gibi olmaz, sorumluluğun
suyunun suyunun suyu gibi bir durum sözkonusu ama oy vermemiş
kimselerden incir çekirdeği ölçüsünde daha sorumlu olduklarını
söyleyebiliriz.

Geçen haftaki hadiseler işler kötü gitse hatırlayacağım *AK Parti
seçmenini*, iyi gidince de hatırlama gereği doğurdu. Yönetici kadronun,
*diğer partilere nisbetle* iyi olsalar da, görevlerinden fazlasını
yaptıklarına (veya bu olaylardaki hikayelerin tamamını anlattıklarına)
inanmıyorum. Bununla beraber diğer partilerden ziyade bu partiye oy
vermiş herkese teşekkür etmek lazım. Tamama ermesini umduğumuz barışta
ve İsrail'in özründe oy verenlerin vermeyenlerden daha fazla katkısı
var. Teşekkür ederim.
