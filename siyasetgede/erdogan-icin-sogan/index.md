==================
Erdoğan için Soğan
==================

:date: 2014-11-23 02:18:14 +0200

.. :Author: Emin Reşah
.. :Date:   12779

Henüz ortada *Ekmeleddin Efendi* yokken *Cumhurbaşkanlığı seçimiyle
ilgili bir yazıyı* şöyle bitirmişim:

    Şimdiki gidişle ne yapacaklar? *Çatı aday* diye, kokmaz bulaşmaz
    birini çıkaracaklar, millet de ona bakıp, *Erdoğan yine de iyi* diye
    gidip ona oy verecek. Sonunda çatı ilk turda uçacak ve bizim
    muhalefet de, yüksek seciyesini isbat etmiş olacak.

Aynen öyle oldu. Ekmel dede çatı aday oldu ve bugün, seçimlere tam bir
ay kala açıkladığı *Ekmek için Ekmeleddin* sloganıyla Türk siyaset
tarihine geçti. Seçimden sonra unutulacağını düşünüyordum ama görünüşe
göre biraz daha uzun sürecek bu şoku atlatmamız.

Ben *Erdoğancı* değilim. Sevmeyenlerin neden sevmediğini anlıyorum,
muhtemelen ona oy verenlerin büyük kısmı da anlıyor. Ancak mesele,
*reelpolitiğin* dar seçeneklerinde, adamdan *daha iyisi* olmayışı.
Fikren batabilir, cismen korkutabilir, güvenmeyebilir, *başhırsız*
olduğunu iddia edebilirsiniz, ancak bu adamın tatile çıksa kazanması
muhtemel seçime kırk mitingle hazırlanıp, bir *vizyon belgesiyle*
kendine yön çizmesini ve karşısındaki adamcağızın *bana küçükken ekmek
derlerdi* mertebesinde *siyaset* üretmesini mukayese edince ne
diyebilirsiniz? Şu seçim süreci performansına bakarak, Ekmel bey
kazanacak olsa, gerçekten devleti daha iyi idare edeceğine güveniyor
musunuz? Adam şimdiden kaybedince söyleyeceği bahaneleri sıralamaya
başladı, *elektrikler kesildi, çalışamadım.*

Siyasette de, ticarette de, elinizdekini pazarlamanın yolu ondan gurur
duymaktır. Ekmel amcadan gurur duymaya çalışıyoruz, ancak o her an,
elindeki faşist dergiyle verdiği pozdan, kağıttan okuyamadığı konuşmaya,
ekmek resimli sunumdan, tam İsrail Gazze'de çocukların üstüne bomba
yağdırırken *tarafsızlıktan* bahsetmesine, *benimle gurur duymayın*
diyor. Twitter'da okuduğum birinin tabiriyle *dinci aday gösterip, onun
o kadar da dinci olmadığını anlatmaya çalışıyorlar* ve bunu da, yutmayı
kafaya koymuş kimseler dışında hiçbirimiz yutmuyoruz.

İhsanoğlu bu milletle alay etmek gibi. Tayyip'ten nefret eden ve Kürt
siyasi hareketine uzak kimsenin oy vereceği adam bu mu? Memleket zaten
siyasi *desperados* dolu, bir yandan sekiz koldan Tayyip nefreti
köpürtüp, bir yandan da ilaç için olsun, saygı duyularak, iyi muhalefet
yaparak, iki eliyle bir sunumu hazırlayamadığından değil de, vizyonu bu
millete iki numara fazla geldiği için seçimi *kaybedecek* bir aday yok
muydu? Kaybetse de, boş sloganların ötesinde Tayyip'e bir iki şey
öğretebilecek biri? Tek fazileti beşbenzemezlerin adayı olarak ne
söyleyeceğini şaşırmasından susması olmayan biri? Ne yapacağını
bilmediğinden değil, bildiğinden dolayı sakin biri? Yok muydu?

Bu adamcağıza oy verenler *biz bu adama güveniyoruz* diyebilecekler mi?
Onun hangi fikrinden, hangi politikasından emin oy verecekler? AKP
sayesinde İİT'nin başına seçilmiş birinin, yarın Erdoğan'dan daha
*dinci* olmayacağının garantisi var mı? Veyahut ona oy veren bir
mütedeyyin, şimdilerde desteğini gördüğü (Kürt sorunu yoktur, Kürt
istilası vardır diyebilen) *Türk Solu* tarzı bir ırkçı politikaya imza
atmayacağından emin olabilir mi?

İlk duyduğumda *Tayyip bunu çiğ çiğ yer* diye acımıştım, gün geçtikçe
daha çok acımaya başladım. Tahminin Erdoğan'ın ilk turda %55 gibi bir
oyla kazanacağıydı ama %60'a ulaşamayacağını düşünüyordum. Sanırım bu
tahminlerimi yenilemem lazım. Bu gidişle Erdoğan %60 da alır, 65 de
alır, 70 bile alır. Seçime iki gün kala adamın yorgunluktan devrilip
gitmesi durumunda %80 bile alır.

İhsanoğlu kötü bir şaka. Bu milletin kendini Kemalist, Ulusalcı,
Milliyetçi, Solcu gören insanlarına yapılmış bir hakaret. Hani bazı
başkasının başına gelen bir olaydan utanır ya insan, ben de bu
adamcağıza oy vermek zorunda hissedenler adına utanıyorum. Daha iyisini
hakediyorlardı.
