======
Kürtaj
======

:date: 2014-11-23 03:41:51 +0200

.. :Author: Emin Reşah
.. :Date:   <12009 - Thu 07:34>

*Onu böyle güncel konularda sıkıştırmayı severdim. İnsanların iki tarafa
ayrıldığı konularda konuşmayı istemezdi, ona göre ikisi de haklı veya
haksız olabilirdi. Yine de ne diyeceğini merak ettiğim için sordum.*

*Başbakanın kürtaj hakkındaki sözlerini duydun değil mi?*

A, evet, duydum sanırım. Sloganlaşan kısmını duydum, ama hepsini merak
etmedim. *Başbakanın konuşmaları sende merak uyandırmıyor mu?*

Çok değil. Hemen her konuda ne demiş olabileceğini aşağı yukarı
biliyorum. Bu konuda biraz şaşırdım gerçi, bizde dini metinlerden de
kaynaklanan bir sınır var. Bunun aşağı veya yukarı çekilmesinin ne
manası var, kestiremiyorum.

*Sebebini neye bağlıyorsun?*

Başbakanda Türklerin nüfusu hakkında bir panik seziyorum. Nüfus
artışımız durdu, yüz milyon civarında, belki daha az bir seviyede
sabitlenecek. Ondan sonra da düşmeye başlayacak. Bunu farkettiğinde **üç
çocuk** diye bir giriş yaptı, şimdi de bu.

*Ne faydası olabilir ki bunun nüfusa?*

Bir faydası olmaz, hiçbir şeye faydası olmaz. Kürtaj yaptıracak kadına
da engel olmaz. Tıbbi gerekçeleri bertaraf etmek mümkün olmadığına göre,
yalan yanlış tıbbi gerekçe bulmak da mümkün olduğuna göre, **rapor
almak** diye bir alışkanlığın olduğu bir ülkede kürtaj yasağını aşmak
çok kolaydır.

*Yasaklamalar konusunda pek de menfi düşünmezsin aslında, bu konuda
neden böyle?*

Yasaklama neye hizmet ediyor, ona bakarım. Eğer sigarayı yasaklayınca
sigara içen sayısı azalacaksa, uygun bir yol olabilir ama kürtaj
bunlardan farklı. Bir kere hiçbir kadının, rahat rahat kürtaj olacağını
sanmıyorum. Tecavüz sonucu hamile kalmış olabilir, istemediği bir
hamilelik olabilir, bir çok sebep olabilir ama bunların hiçbirinde
mesela **diş çektirir gibi** kürtaj olabileceğini sanmıyorum. Çok büyük
bir biyolojik yük olmalı.

*Herhalde.*

Buna rağmen bu yola davranmalarının sebebi ise herhalde daha büyük bir
sosyal yükten uzak kalmak. Kürtajın sebeplerini anlamaya çalışmadan
insanların hayatlarını zorlaştırmakla uğraşmak... Bu doğru bir yöntem
değil, çalışacak bir yöntem de değil.

*Kürtaj sayısını düşürmez diyorsun.*

Düşeceğini hiç sanmıyorum.

*Dini gerekçeler olamaz mı? Çünkü kürtaj, zina ile doğrudan alakalı bir
şey, hani zinayı engellemek falan.*

Bu daha da komik, belki zulüm derecesinde komik bir sebep olurdu. Günlük
hayat içinde zinanın her türlü reklamı var, evlenmek sosyal ve ekonomik
olarak hayli zor, envai çeşit doğum kontrol yöntemi var ve kürtajı
yasaklayıp, zinaya engel olacaksın. Gülerler.

*Amerika'da falan tartışmanın özü genelde bu oluyor.*

Kişilerin zina yapma *hürriyeti* var mı, var. Bu hükümet Medeni Kanunu
değiştirip, evlilikte zinayı suç olmaktan çıkardı mı, evet. Kültür
olarak bu konudan uzak mıyız, asla, bilakis **evli ve eşine sadık**
deyince artık haber oluyor. Kürtajın burada, doğum kontrolü kullanacak
kadar işin farkında olmayanları **avlamak** dışında ne gibi bir etkisi
var, bilmiyorum. Eh, evet, bence de doğum kontrolü kullansınlar ama
hasbelkader hamile kalmış bir kadına eziyet ederek, doğum kontrolünü
yaygınlaştıramazsın. O insanların haberi olsa, farkında olsalar zaten
hamile kalmazlardı.

*Pek inandırıcı bulmuyorsun yani.*

Hayır. Dini gerekçeler bana göstermelik geliyor, bu hükümete insanlar
dindar olduğu için saldırıyorlar veya seviyorlar ama Türkiye'nin bu
konuda olabileceği şey belli, bir takım gelenekleri ayakta tutmak,
göstermelik bir dindarlık ama içten içe dünyevi hayat tarzına tam bir
bağlılık. Hakikatin peşindeki insanın dünyası dini için bir araçtır,
göstermelik olunca, din dünya için bir araca dönüşüyor.

*Bir de işin ahlaki boyutu var, yani büyüyüp gelişebilecek bir cenini
öldürüyorsun. Bu doğru mu?*

Bu belki de meseleye karşı çıkmanın tek makul noktası. Ancak birkaç
noktada sorun var. Birincisi **cenin ne zaman canlanır?** sorusunun
herkesin kabul edeceği bir cevabı yok. Bu açıdan iki haftanın dört
haftadan, dört haftanın on haftadan ne farkı var, kimse cevap veremez.
Eğer cenin sağlıklı değilse ve bu yirminci haftada ortaya çıktıysa, o
zaman **canlıdır, dokunamayız** der misiniz? Ceninin doğana kadar kişi
haklarından **tamamen** faydalanmasının mümkün olmadığının farkındayız,
çünkü doğmadan önce annenin sağlığını tehdit ettiği yerde ona doğmuş
gibi muamele edemiyoruz.

*Belli hakları doğduktan sonra olur, yani.*

Şöyle düşünelim, bir çocuk doğduktan sonra kazara annesini ölümcül
şekilde yaralasa, bu bizim onu **öldürmemiz** için bir gerekçe olamaz.
Ancak eğer cenin, annesinde ölümcül tahribata yol açacak olursa, alınır.
Değil mi?

*Evet. Tıbben böyle biliyorum.*

O zaman **cenin insandır** diye kategorik bir tanımlama yapamayız. Tabii
ki, hiçbir sebep yokken cenini öldürmeye çalışmak bir kötülüktür. Buna
rağmen bu düşünce şekli bizim tartışmamıza derman olmaz. Bu gerçekte
anlambilimin sorunlarından biridir. Eğer A, B'ye dönüşüyorsa, mesela bir
çukura damla damla su akıyorsa, bu su ne zaman **göl** olur, gibi bir
sorunun cevabı kesinlikle verilemez. **Bir cenin ne zaman insan olur**
sorusunun cevabı da böyledir.

*Bir fidan ne zaman ağaç olur. Bir civciv ne zaman tavuk olur.*

Evet, bunlar gibi. Objektif bir nokta belirleyip, bunun herkesçe kabul
edilmesini beklemek biraz anlamsız. Hepimiz civcivle tavuğu birbirinden
ayırabiliriz ama bunun matematiksel tanımını yapıp, herkesin kabul
etmesini beklemek... Bu sadece kürtajın değil, bütün lisanın, **isim**
adı verilen gramer kategorisinin bir sorunu. Hiçbir mesele bu çeşit
sorularla çözülmez, çünkü herkesin tanımları farklı olabilir,
uyuşamazsınız.

*Hmm*

Ceninin öldürülmesiyle ilgili bu açıdan söylenecek her şey, mesela doğum
kontrolü için de söylenebilir. Orada da engel oluyorsun.

*Aynı şey değil ki. Engel oluyorsun sadece, aktif bir geri alma
sözkonusu değil.*

Yine de doğacak çocuklara engel oluyorsun. Bu ikisi arasındaki fark da,
insanların pek dikkat ettiği ve yine de tanımlaması güç bir fark ama
hadi burada etik tartışmasına girmeyelim. Sadece bu tartışmanın böyle
yürümesi bir fayda getirmez, neticede falanca dört haftadan sonra canlı
kabul eder, filanca da yirmi haftadan sonra ve bu ikisi arasında,
sayabilecekleri tıbbi sebepler dışında bir fark yoktur. Kalbi atmaya
başlayınca mı canlı sayılır, gözleri görmeye başlayınca mı, yoksa nefes
almaya başlayınca mı?

*Birkaç mesele var demiştin, diğerleri de mi semantik?*

Yok. Bir diğer mesele, eğer bir yanlış varsa, bunun vebalinin kadına tek
başına yıkılmasının pek de doğru olmadığı. Kürtaj yaptıranın doğum
yapmasını istiyorsanız, bunun şartlarını sağlamak da gerekir.

*Şartlar?*

Kadınlar neden o psikolojik ve fizyolojik riski alıp da kürtaj
yaptırıyor? Bunu soruyorlar mı acaba. Eğer doğumdan sonra annesi de,
çocuğu da **ölseymişiz daha iyi** diyecekse, öyle bir hayatın içinde
kalacaksa, belki öldürülecekse, belki yaşadığı toplumdan soyutlanacaksa
ve devletimiz, hükümetimiz bu konulara gelince hiç de yardımcı olmadığı
halde, çok kötü de olsa bir çözümü engellemekle uğraşıyorsa, hali
karanlıkta kaybettiği anahtarı ışığın altında arayan adamın halinden pek
de farklı değildir.

*Yapabileceğini yapıyor yani.*

Gerçek bir çözümle ilgilenmiyor. Kürtajın sebepleriyle ilgilenmiyor.
Kadınların mecburiyetleriyle ilgilenmiyor. Göstermelik bir ahlakçılıkla
meşgul.

*Yine de bir faydası yok mu?*

Kürtaj yaptıracak kaç kadın bu kanun sayesinde bundan vazgeçer veya uzak
kalır bilmiyorum ama genel olarak bir faydasını görmüyorum.

*Ne olması gerekir?*

Çocuğun, annesinin ve babasının hayatlarını kendi başına idare edecek
desteği vermek, kürtajın önündeki tüm bahaneleri kaldırmak gerekir. Bir
insan açsa, hırsızlıkla suçlayamazsın. Hırsızlığın suç olabilmesi için
açların doyurulmuş olması gerekir. Kürtajın suç olabilmesi için de,
doğumla ilgili sosyal ve ekonomik engellerin kaldırılmış olması gerekir.

*Ama bu engellerin büyük kısmı maddi değil, sosyal. Yani erkeklerin
büyük sorumsuzluğu oluyor mesela. Bunları da hemen çözmek mümkün değil.*

Doğru ama bu yasakla çözmek de mümkün değil. Erkekler kanunu duyunca
evlenmeye razı olacak değil, bilakis kadınların yaşadığı zorluklar
artacak ama erkeğin hayatında pek bir şey değişmeyecek.

*Hiç mi faydası olmaz, yani?*

Benim görebildiğim bir faydası yok. Hedeflediği yöne giden bir ok değil
bu. Eğri oturup doğru konuşmak lazımsa, Türkiye'de eksik olan şey bir
kürtaj yasağı değil, çok daha derin bir güvensizlik ve sosyal sıkıntı
var. Bunları çözmek de kanunlarla mümkün değil. Nüfus meselesi de öyle.
Bütün dünyada nüfus artışı düştü, Afganistan gibi savaşla yırtılmış ve
kadının hiçbir şekilde kendi başına ayakta duramadığı yerler hariç,
nüfus artık belirgin derecede artmıyor, ne Bangladeş'te, ne Katar'da...
Bu da bir sebep değil. İnsanlar evlensin, evlilik dışında sevişmesin de
sebep değil, çünkü konunun bununla bir alakası yok ve Türkiye devleti bu
konuda söz söyleyebilecek bir makam değil.

*Kanun çıkacak gibi görünüyor.*

Herhalde çıkarırlar. Onların da iş yapıyor görünmesi lazım, herkes gibi.
