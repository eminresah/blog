========================
İnce Komplo ve Kalın Güç
========================

:date: 2015-11-17 21:46:59 +0200

.. :Author: Emin Reşah
.. :Date:   12452

Amerika'nın her şeyin arkasında olmasına dair teorileri veya bu makamın İsrail'e
ait görülen versiyonlarına sık rastlarsınız.

Basitleştirilmiş bir dost/düşman algısı için faydalı olabilir ancak gerçeği ne
kadar yansıtabilir?

Diyelim Amerika'nın 300 milyon nüfusu var. Bu nüfusun zeka dağılımı yaklaşık
olarak Türkiye'ninkine yakın olmalı, kendi kültürlerini vakıftırlar ama bir
konuda *üstün yetenekli* oranı Türkiye'de %1'se orada %10 olacak değil, en fazla
%2 veya %3'tür. Bu oranı nüfusla çarpınca Türkiye'nin rekabet etmesi mümkün
olmayan bir yetenek havuzu demek. 300 milyondan %3'ünün yönetime (veya
askerliğe) üstün yeteneği olması 9 milyon kişi demek, 70 milyondan %1'i 700 bin
kişi demek.

Ancak bizim aramızdaki güç farkını yaratan, aslında sahip olduğumuz kaynaklar ve
hangi mirasın üzerinde oturduğumuz. Yani halkların arasında böyle bir fark olsa
bile, Birleşik Devletler'in dünyanın her yanına jandarmalık yapmak
mecburiyetinde olmasını hesaba katınca, aslında Türkiye'nin kendi alanında daha
kuvvetli olduğunu görmek mümkün. 9 milyon kişi dünyanın her yeriyle ilgili
politika oluşturmak ve analiz üretmek zorunda, Türkiye'yle bunların sadece çok
az bir kısmı ilgili olabilir; buna mukabil Türkiye'nin elindeki yetenek sadece
kendi çevresindeki dünya ile ilgileniyor.

Dünyanın en tepesinde olmanın getirdiği kaçınılmaz bir dağınıklık var ve bu
politikaların ince ayar yapılmasına engel. Türkiye'nin tüm cereyanlarını takip
edip, bunları yönlendirmek, Amerika'nın harcı değil.  Bir yerlerde ince ince
halkları ve politikaları biçimlendiren insanlar olduğuna inanmak, gücün temerküz
ettikçe ince ayardan uzaklaşması *kanununa* ters. Amerika'nın falanca
operasyonda her iki tarafı da oynaması ihtimali, operasyonun büyüklüğü ve
nihayetinin belirsizliği arttıkça sıfıra yaklaşır. Bürokrasiler kaba bir
netliği, böyle ıncık cıncık akıl oyunlarına tercih eden adamlarla dolu, herkesin
koltuğunu korumaya çalıştığı bir dünyada yaşıyoruz.

Bu sebeple komplo teorilerinin bir noktadan sonrasını pek ciddiye almam.
*Amerika 11 Eylül'den haberdardı ama harekete geçmedi* mesela makul gelirken,
*Amerika 11 Eylül'ü kendi planladı ve gerçekleştirdi* biraz zor gelir. Bu ikisi
arasında, bürokrasinin *her şeyi görmesi* ile *kör olması* arasında bir fark var
ve ikinciyi tercih ederim.

Bu sebeple her kaşıntıda *dış mihrak* arayanların düşünce tembelliğine
hükmederim. Dış güçlerin, *yangında* yapacakları bellidir, düşene bir tekme daha
atmak için sıraya girecekleri açıktır; ancak muntazam yürüyen halkları düşürme
kabiliyetleri yoktur. Kendi içindeki dengeleri iyi kollayan ve *sinir sistemi*
iyi çalışan bir hükümetin, *dış mihrakların oyunları* gibi laflara başvurmak
zorunda kalmaması beklenir.

Ha, her tarafında ayrı destek ve bastonla yürüdüğü halde, birkaçını atıp,
kendini artık desteksiz idare edeceğini düşünen ama destek çekilince yalpalamaya
başlayan bir hükümetin *dış mihrak* kavramı başka olabilir tabii.

Türkiye, hem zihnen, hem madden Batı desteğiyle yaşayan, politik meşruiyetini
*Batı dilinde* arayan bir devletçe yönetiliyor. Hükümetimiz de *muhafazakar
demokrat* gibi, bizim için hayli manasız ancak Batılı için *Hristiyan
Demokratlara* tekabül içeren bir kalıba girmeye çalışıyor. Sonra Batılı, *siz
İslamcısınız, demokrat olamazsınız* deyince afallıyorlar, zira politik destek
bir şekilde kesilmiş oluyor ve mensubu bulunduğumuz *aşağılık kompleksi
mezhebi*, ülkenin büyük bölümünde hükümetin meşruiyetini tartışma konusu
yapıyor.

Bunun daha barizini Batı mali ve ekonomik desteği çekince yaşıyoruz.  *Batı'nın
uysal müstemlekesi* rolünü bırakmaya yeltenince, zihinlerde asırlardır
tortulaşmış bu aşağılık kompleksi harekete geçiyor ve hükümete ihtarlar
çekiliyor.

Burada ince komplo teorilerinden çok, Batı'nın sosyal cereyanlara göre pozisyon
almayı bilmesini görüyorum. Ne istedikleri, ne yapacakları Batılılar kadar belli
başka kimse yok, net olarak *menfaati olmayan işle uğraşmaz* diyebildiğimiz tek
zihin onlarda. Buna rağmen menfaatlerine dokununca, göbek bağımızı sıkmalarına
anlam veremiyoruz. Herhalde *dost* ve *adil* olduklarına, demokrasi ve medeniyet
afra tafralarına *biz* inanınca, onların da inanacağını sanıyoruz.

Amerika kimi destekliyor?

Cevap basit: Bir ülkede Amerika kazananı destekliyor ve derdi bir takım soyut
idealler değil, kendi menfaatleri ve bu menfaatleri korumak için gerekli
miktarda müdahale edecek güce sahip. *Kazanan* Amerika'yla harbetmeye
çalışmadığı sürece, müdahaleye gerek görülmüyor ve harbedecek kadar gözünü
karartanla önce politik desteğini çekerek, sonra da en kaba haliyle savaşarak
mücadele ediyor.

------

*17 Kasım 2015* Bu yazı 17 Ağustos 2013'te yazılmış. Bu arada geçirdiklerimize
bakınca bazı kısımlarının fazla yalın olduğunu düşündüm. Tahminim bir
normalleşme zeminine girdik ve Erdoğan artık *Sangay Beşlisi* demeyecek, biz de
modernlerle barışacağız.
