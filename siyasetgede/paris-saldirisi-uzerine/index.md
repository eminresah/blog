Paris Saldırısı Üzerine
=======================

:date: 2015-01-17 20:46:31 +0200

.. :author: Emin Reşah
.. :date: Fri Jan  9 00:03:31 EET 2015 
.. :dp: 12961 

Paris saldırısıyla ilgili iki üç kelam etmek isterdim ancak bu kelamın
kimsenin fikrine bir faydası veya zararı olmayacağı kanaati hasıl
olduğundan pek üzerinde durmak istemiyorum.

Kimsenin fikrine faydası veya zararı olmayacak, çünkü olayın ilk
anından itibaren ne düşündüyse, onu düşünmeye devam
edecekler. Saldırıyı yaptığı iddia edilenler, kimliklerini arabada mı
bırakmış? Burada bir tuhaflık var ama üzerinde durmaya değmez. Mesele
Fransa'nın Filistin'i tanıması veya tanımaya niyetlenmesi miymiş?
Belki öyledir, belki değildir, ancak işi *Terörist Müslüman* ve *terör
ideolojisi İslam* çeperinden çıkarmak için çok daha fazlası lazım
herhalde.

Konunun müslüman psikolojisi açısından ele alınması daha ilginç
olurdu. Herkes kısım kısım olduğu gibi, biz de kısım kısımız. Bugün
biri *müslüman gibi sakal bıraktırılmış adamlara işlettirilmiş bir
cinayet* dedi mesela. Bana ilkokul öğretmenimin *soğukta bırakılan
adamın kılı çıkar, bundan insanın maymundan geldiği iddia edilemez*
demesini düşündürdü. Bir de kanser olduğunu öğrenen insanın ilk
tepkisi olan inkar safhasını. Kimisi böyle inkar ederek meselenin
kaybolacağını ve *asıl müslümanların* bu konuyla ilgisi kalmayacağını
düşünüyor. Keşke haklı olsalar.

Kimisi de *standart* kınama jargonunu kullanıp, İslam'ın imajını
*kurtarma* derdinde. Kına kına ne olacak? Her gün hepimiz bir şeyleri
kınıyoruz, sonra onlara benzer olaylar olmaya devam ediyor. Kimsenin
meselenin aslıyla ilgili bir fikir serdetme cüreti yok.

Bir de sahiplenenler var. Bunlar da Batı'nın (veya batının) yaptığı
her işe gıcık olduklarından, onlara batmış her dikende ve bu diken
bilhassa müslümanlar tarafından batırılmışsa, memnun olacaklar.

Dünyada 1 milyar kadar müslüman olduğu söyleniyor. Bu müslümanların
önemli bir kısmı savaş altında. Bu savaş coğrafyasında *bilenen*
insanların, bu savaşları yürütürken kendilerine destek olan
ideolojileri var. Kimse gerilmesin de, o cinayeti işleyenler zaten
benim gibi adamları müslüman görmüyor, onun için bu açıdan onları
savunmaya pek ihtiyaç duymuyorum. Falanca hadise veya ayete dayanarak
cinayet işlemeye bahane bulmak, bunları *dini gerçek* haline
getirmez. Fazla rasyonel bakınca, tüm engelli ve yaşlıları veya
ürettiğinden fazla tüketenleri fırınlara göndermeye de bahane bulmak
gibi, Allah'ın
rahmetini ve merhametini unutup Kitap ve Sünnet'ten rasyonel ve kuru bir ideoloji çıkarıp, canınızı sıkan herkesi öldürecek *delil* de bulmak
mümkündür. 

Yazının bir *ana fikri* yok, çünkü bu konuda net bir tez ifade
edemem. Ancak çizmeye çalıştığım resim şu: Müslümanlar gerek kendi
hallerinden, gerek *Emperyal Uluların* layık gördüğü rolden dolayı, bu
yüzyılın *yaramaz çocuğu* haline geliyor. Bunu siyaset refleksiyle
veya değerlerin çatışması saikiyle yapıyorlar, ancak batının İslam
dünyasıyla bir derdi var ve bizim de onlarla bir derdimiz olmak
zorunda. Ancak Batı dünyasının bilemediği/düşünemediği/tahmin
edemediği bir durum da şu: Bu insanlara bu cinayetleri işleten gerçek
sebepler var, bu gerçek sebepler de Batı'nın çözebileceği sebepler
değil. Çünkü Batı kibirli ancak hasta, nereye gideceği konusunda
kararsız, bildiği yolların tükendiğinin farkında değil. Zımnen ve
vazıhen büyüttüğü düşmanın, bugünkü gibi karikatür bir düşmandan,
gerçek bir düşmana dönüşebileceğini ve ona gerçekten kafa
tutabileceğini unutuyor. Batı tedavisini bilmediği hastalığı
müslümanlara bulaştırmakla, onların arasından bazılarının bu hastalığa
karşı bağışıklık kazanmasına yardım ettiğinin ve bu bağışıklığın
sonunda *Batı olmayan bir medeniyet* ortaya çıkabileceğinin farkında
değil.

Müslümanlar mecburen muhalif. Hem böyle görüldükleri, hem bildikleri
doğrulara hala ciddiyetle sarıldıkları için. *Biz Mesih İsa'yı da
böyle çiziyoruz, bak bir şey olmuyor* sözünün tercümesi, *Mesih İsa
bizim için sadece bir ticaret aracıdır* demekten başka bir şey
değil. Biz peygamberimizi hala ciddiye aldığımız için tehlikeyiz,
peygamberimizin vasıflarının ötesinde, onu ciddiye alıyor oluşumuz,
bizde *Tanrının* ölmediğini işaret ediyor. *Emperyal Ulular*
satamadıkları Tanrı'yı en azından *düşman* hale getirmeye
uğraşıyorlar. Allah olmasaydı ve onların hesabının üstünde bir hesabı
olmasaydı, akıllıca bir plan olabilirdi.
