===================
Seçim Gecesi Yazısı
===================

:date: 2014-11-23 02:18:14 +0200

.. :Date:   12677

Bu yazıyı sandıkların %60 kadarı açıldıktan sonra yazıyorum. Sanırım
temenni ve fikrini birbirine karıştırmayan sair gözlemcilerin tahmin
ettiği üzere, çökmesi beklenen parti %45-47 gibi bir oy alacak. Önceki
yerel seçime göre hayli yüksek.

Muhalif denen adamların yerinde, havlayan köpekler olsa, bu seçim
sonuçlarının ardından en azından susmaları gerektiğini anlarlardı.
Etrafta kiminle konuşsam, normal şartlar altında bu seçimde Tayyip'e oy
vermeyeceklerini ancak şartların normal olmadığını söylüyordu. Beni de,
97'de seçme hakkına kavuştuğum günden beri ilk defa sandık başına
götüren bu anormal şartlardı zaten. Benim gibi saf ve temiz bir sandık
bakirinden AKP'li çıkaran karanlığı lanetliyorum. Ne diyebilirim?

Son üç aydır bağırsak gazı ve kuş bokuyla hükümet düşürmeye çalışanlar,
seçimin akabinde birkaç gün *hileli* falan diyecekler. Allah'ın emri o.
Falanca muhitte filanca sandığın yüzde sıfır sıfır sıfır bilmemkaçlık
etkisini düşünmek istemeyen istatistik cahillerinden dinleriz bunları
bir süre.

Gezi dellenmesi ve Gülenist yellenmesinin Tayyip'i zayıflatmaya
yetmediğini, bilakis ona ve oyverenlerine hakaret ettikçe daha net bir
destek sunduklarını nasıl görmüyorlar? Milletin eline örtülü ödeneği
verdiği adama *başçalan* demenin millete de hakaret olduğunu nasıl
anlamıyorlar? Her halleri aşağılama, her halleri hakaret, sonra *bunlar
bize neden oy vermiyor?* Neden versin?

Bir de *Halk cahil, makarna kömür, eğitim şart* geyiği var. Ne
makarnaymış arkadaş, dünyanın stokladığı makarnayı AK Parti dağıtıyor
herhalde bu 20 milyon kişiye. Bu kadar basit madem, çok kolay aslında
mesele. O makarna dağıtıyorsa, sen de köfte dağıtırsın, kömür
dağıtıyorsa, çırasını da sen verirsin, madem insanları kandırması bu
kadar kolay, sen de kandırıver be, her tür çirkeflik elinizden geliyor
madem, azıcık da fukara nasiplensin.

Meselenin çok daha basit olduğunu görmüyorlar. Millet de Tayyip
Erdoğan'ın hallerinden memnun değil ancak *daha iyisini* arıyor, iki
kelimeyi bir araya getiremeyen kalasları, ilk yapacakları icraat
Kürtlere yeniden eziyet etmeye başlamak gibi duran adamları Erdoğan'ın
alternatifi görmüyor. Bula bula Sarıgül'ü, Kılıçdaroğlu'nu, Bahçeli'yi
çıkarıyorsunuz karşısına ve bir de *bu adamlar neden oy alamıyor* diye
hayıflanıyorsunuz. Bu memleketin pek muhterem akıllılarının bu
beceriksiz parti başkanlarını değiştirecek gücü bile yoksa, Erdoğan'ı
değiştirmeye nasıl niyet ediyor?

Muhalefet önemli bir fırsatı kendi eliyle tepti. Bu işi bir
güvenoylaması haline getirmese, Erdoğan'ı namlunun önüne yerleştirmese,
en azından Ankara belediyesini kazanır, diğer yerlerde de önemli bir
başarı elde ederdi. Hayır, muhalefet o kadar akıllı ki yerel seçimde
hükümet düşürmeye kalkıyor. *Tüh, yine düşmedi.*
