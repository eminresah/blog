==================================
Gücün yoksa fikrinin ne önemi var?
==================================

:date: 2014-11-23 02:18:14 +0200

.. :Author: Emin Reşah
.. :Date:   12753

Evet, böyle dedim. Ne anlamı var? Şöyle düşünmüşsün veya böyle, ne
manası var? Şuna inanmışsın veya buna, ne değeri var? Düşündüklerinin
uygulanması mümkün değilse, neden kendini *fikrim* dediğin şeylerle bu
kadar yoruyorsun?

Eğitim verirken sana bir şeyler öğretiyorlar çünkü o zaman onlar için
*güçlü adayı* veya *güçlü aday adayı* sayılırsın. Ancak bir kez artık
onların meclisinde odacılık yapmayacağın belli olduktan sonra, ki bu
gerek kendi beceriksizliğin ve uyumsuzluğun, gerek onların *en iyiyi
seçme* zorunluluğundan olsun, artık düşünmen ve fikir üretmen manasız
kalıyor.

Manasız, çünkü, ha dağda bayırda gezmişsin, ha kimsenin okumadığı veya
dinlemediği şeyler söylemişsin, ne farkeder?

Diyeceksin ki, hayat kimsenin elinde değil, fikirler de öyle. Kimi
zaman, insanların öldükten sonra bile yeniden keşfedildiklerine tanık
oluyoruz. Belki senin de böyle bir umudun vardır.

Piyango oynayanları aptal bulursun ama hayatınla piyango oynamaktan daha
fazlasını yapıyorsun. Zamanını bu faydasız işlere ayırıyor ve sonra
insanların bunu *anlayacağını* umuyorsun. Bir gün, şimdikiler olmasa
bile, sonrakilerin seni anlayacağını. Belki birkaç isim de sayarsın,
falanca, filanca.

O düşündüğün her *sonradan keşfedilmiş* isim için kaç kişinin aynı
umutlarla belirsizliğe, unutulmanın kör kuyusuna yuvarlandığını düşündün
mü? Kaç Kafka'nın kitaplarının yakıldığını veyahut yakılmasa bile
umursanmadığını, kaç İbn Haldun'un görmezden gelinip, katiplerce burun
kıvırıldığını, kaç Schopenhauer'in ilgisizlikten kuruyup gittiğini
biliyor musun?

*Benim gibi kimse yok* diyeceksin. Biliyor musun gerçekten senin gibi
kimsenin olmadığını? Dünyanın kaç bucak olduğu konusunda bir fikrin var
mı? O kayıplar da zaten bu ilgisizliğin yüzünden kaybolmuyor mu?
