==============
Liderin Hayali
==============

:date: 2014-11-23 02:18:14 +0200

.. :Author: Emin Reşah
.. :Date:   12753

Lider kimdir?

Ne zaman hayal kuracağını ve ne zaman gerçeklerle yüzleşeceğini bilen
kimsedir. Hayal kurup, insanları yönlendirecek ancak gerçekleri de
gözünün önünden ayırmayacak.

Bu ikisini aynı kişide bulmak zor. İnsanların pek çoğu, hayal kurmayı
unutacak kadar kapanda. Kafanda hayal yoksa, insanlara sadece dedikodu
anlatabilirsin. Onunla en fazla beraber çürürsünüz.

Ancak hayalin fazlası da uçurur. O dedikoduların neden kaynaklandığı ve
insanların hapsolduğu kapanları görecek kadar aklının başında olması
gerek. İnsanlar hayalin peşine takılır ancak yürütmek için onlara gerçek
sebepler sunmak gerekir.

Türkiye'de malum bir lider krizi mevcut. Erdoğan'ın rahatsız
ediciliğinin sebebi, alternatifsizliğinin farkında oluşundan.
Anababasının nihayetinde her istediğini yapacağını bilen çocuk gibi
davranıyor bazen ve (maalesef) bu doğru. Bunun sebebi de, ortalıkta,
ondan başka kimsenin bu kadar hayal kuramıyor olması.

Demokrasiler *ortalamaya* hitap etmenin en karlı olduğu rejimlerdir. En
çok oyu ortalamaya en iyi hitap eden alır. Ancak ortalamaya hitap etmek
de, büyük hayal kurma riskinden uzak durmayı gerektirir. Büyük hayaller
insanları rahatsız eder. Konfor bölgesinden çıkmalarını, daha çok
sorumluluk, daha çok vergi, daha çok çalışma beklediğini söylemiş
olursun. *Ne gereği var?* çok kolay ve normal bir itirazdır.

Erdoğan'ın şansı, üçyüz senedir kompleks biriktirmiş bir topluma hitap
ediyor oluşu. Ayaklarının yerle irtibatı çok kesilmediği veya devleti
yeni bir dünya savaşına sokmadığı müddetçe kurduğu hayallerin anlattığı
sorumluluğa heves edecek oyveren çok.

Diğer siyasi mecraların onu ekarte edebilmesi için, mıymıntılıktan daha
yüksek hayaller kurabilmesi gerek. *Daha iyisini* anlatabilmesi ve bu
anlattıklarını daha sağlam inşa edeceğinin işaretini vermesi. Bu ülkenin
*doymuş* kesimleri, onun her söylediğine *ne gereği var* diyerek
muhalefet ettiklerini sanıyor, ancak onun hayallerinin ötesinde bir yer
olduğunu ve oraya götürebileceğini ilham etmeden onun reklamını
yaptıklarıyla kalıyorlar.
