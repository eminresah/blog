Ahval-i Ekrad
=============

:date: 2016-03-18 23:56:09 +0200

.. :author: Emin Reşah
.. :date: Wed Jun 10 08:23:36 EEST 2015 
.. :dp: 13113 

**10 Haziran 2015** 

Yeni dönemde herhalde en önemli siyasi mesele Kürtlerin akıbeti ve iradesi
olacak. HDP/PKK nasıl bir politika sürdürecek ve *etrak* ve *ekradın* ahvali ne
olacak?

Fazla uzatmayı sevmem: Naçiz kanaatim, belki bir onbeş senedir Türk devletinin
bölünmeye kendini hazırladığı şeklinde. (Çok acayip!)  Apo'nun idam
edilmemesinin sadece dış aktörlerin pazarlıklarına bağlanması hep tuhaf
gelmiştir, Suriye'ye bir hışımla çıkışıp, yakalanması operasyonu başladığında
bile konuşulan tahminimce bu idi: Kürtlerin Abdullah Öcalan vasıtasıyla *yumuşak
inişe* zorlanması. *Çözüm Süreci* dediklerini de böyle anladım hep, bölünmenin
her iki taraf için de fazla kırıp dökmeden gerçekleşmesi.

Türk devleti politikasını tabii ki çok hakşinas olduğundan
değiştirmedi. Birincisi savaşın maliyetinin giderek artması ve bir yandan *hür
dünyanın* mensubu olup, bir yandan *asimetrik harp* taktiklerini kullanmanın
imkansızlığı ve ikincisi Diyarbakır'ı elde tutacağız derken, nüfus oranlarıyla
Antalya'nın, İstanbul'un ve tüm Türkiye'nin *kaybedilme* riski. Sanırım devlet
aklı nüfus riskini almak yerine, *Kürtlere bir vatan bulalım* demeyi tercih etti
ve o zamandan beri bunun *halka anlatma draması* devam ediyor.

*Bölünmenin* kaçınılmaz olduğunu görmem, *gönüllerin bölündüğünü* idrak etmemle
olmuştur. İki tarafın da birbirine güvenmediği bir yerde, birlikte yaşama
iradesinin sürmesi mümkün değil. Bunun aktörleri, usulü ve vadesi değişebilir,
ancak bir Türk (Kürt) için Diyarbakır'daki bir olayla, Trabzon'daki bir olay
*aynı* olmaktan çıktığında bu bölünme gerçekleşmişti.

Vadesi uzatılabilir tabii. Belki bir elli sene daha Kürtlerin bağımsızlık talebi
dizginlenebilir, ancak o kadar süreceğini de hiç zannetmiyorum. Çünkü Kürtler
*ulusça* daha görünür hale geldikçe, Türk tarafı da bölünme konusunda ikna
olacaktır.

Kürtlerin hepsi tabii ki bağımsızlık meraklısı değil. *Antalya'yı bırakıp,
Hakkari'yi mi alacağım* diyenleri halihazırda ekseriyette. Batıya göç etmiş
Kürtlerin çoğunluğunun bağımsızlık fikrine sıcak bakmayacağı aşikar. Zaten
HDP/PKK'nın bu seçimlerdeki en önemli oy artışının sebebi de bu *entegrasyoncu
Kürtleri* ikna etmesiydi. Onlara *biz de artık bağımsızlık istemiyoruz* dedi ve
*Çözüm Süreci* de bu insanlara, nihai entegrasyonun mümkün olacağı umudunu
verdi.

Ancak bu, (birbirimizi kandırmayalım) silah bırakmayan ve görünen vadede bırakma
niyeti olmayan PKK açısından siyasi bir taktikten öte değil. İnsanların
neredeyse kırk senedir uğruna dağlarda savaştıkları bir idealden, çiçek böcek
özgürlük edebiyatı uğruna vazgeçebileceğini düşünmek biraz saflık
olur. Demirtaş'a *sen git ovadan biraz oy al da gel* dendi, o da görevini
*basınçlı Tayyip nefretini* de kullanarak hakkıyla yerine getirdi. İyi bir
siyasetçi olduğuna kuşku yok, ancak sivil siyasetin Kürtler arasında PKK'ya
silah bıraktıracak veya bağımsızlık taraftarlarını ikna edecek kadar güçlenmesi
yakın vadede imkansız. Demirtaş'ın sınırları, zamanında askerin hötüyle çizilmiş
Türk siyasetinden daha dar.

Belki esen rüzgarları şahsi ikbali için kullanıp, HDP'den *%100 sivil Kürt
partisi* koparıp, sonra bunu CHP'ye katıp, CHP'nin başına geçerek Türk
siyasetine entegre olabilir. Kürtlere amelelikten ötesini çok gören bir
anlayışın onu allayıp pullamasında böyle bir hesap seziyorum ama nihayetinde
silahların konuştuğu Kürt siyasetine yön verebilecek bir aktör olamayacağı
aşikar.

PKK tamamen silah bırakmadığı sürece HDP Türk meclisinde siyaset yapamaz,
müttefik bulamaz. HDP'nin (ve hatta Öcalan'ın) PKK'ya silah bıraktırma gücü
yoktur,[#f1]_ çünkü zafer kazandığını ve haklarını silahla aldığını düşünen
insanlara (silahla kazanamayacaklarını vermeden) silah bıraktıramazsınız. Yeni
bir dünya savaşı çıkmadığı sürece, devletin de dünyanın gözü önünde oyunu
*bildiği kurallarla* oynama şansı yoktur. Bu sebeple savaşın devam edip, PKK'ya
askeri yoldan silah bıraktırılması da mümkün görünmemektedir.

Türkiye bir ulus devlet değil de, başka çeşit bir devlet olsaydı, belki, bir
ihtimal, bu beraberlik devam ederdi. Ancak Türkiye'de bu seçimde HDP'ye oy
vermiş Türkler bile, Kürtlerle *%100 eşit* olmayı kabul etmez. %100 eşitlik
olmayacaksa, bu işin barışçı da olsa sonu bölünmektir. Bizim Kürtlerle ortak
mefkure üretmemiz, Birleşik Krallığın, İskoçya için ortak mefkure üretmesinden
veya Kanada'nın Quebec için ortak mefkure üretmesinden zor. Türk devletinin
tarih yazıcıları için Kürtlerin manası İdris-i Bitlisî ile başlar, Hamidiye
alayları, belki Said Nursi ile biter ve buradan Kürtlere *aslında biz buraları
beraber inşa ettik* diyebilecek bir hikaye çıkmaz. Ortak hikaye yoksa, ortak
gelecek inşa edemezsiniz çünkü hikayeler insanlar için ekmekten kıymetlidir.

Ekmeğin Kürtleri ne kadar süre daha Türkiye'ye bağımlı yapacağını
bilemiyoruz. *Onlara yeterince özgürlük verirsek bağımsızlıktan vazgeçerler*
arkası olmayan, insan psikolojisini bilmeyen bir düşüncedir. İnsan aklı böyle
çalışmaz. *Bir vadi özgürlüğü olsa, bir vadi daha ister.* Kim nerede görmüş, *bu
kadarı bana yeter, ben burada durayım* diyen insan?

Şimdi bu söylediklerimden Türk milliyetçilerinin meselenin başından beri *haklı*
olduklarını düşündüğüm anlaşılmasın. Bilakis onlar meselenin başından beri
haksızdılar, ancak devlet binası ve fikriyatı onlara göre tanzim edildiğinden ve
o devletin üstünden yeşeren nesiller de o kafa yapısıyla büyüdüğünden, artık
*Türk milliyetçiliği* bu memlekette veri haline gelmiş. Bundan siyaseten ve
harsen nasıl kurtulunur bilmiyorum. Memleketin *İslamcısı* da *Türk*,
*Komünisti* de *Türk*, Liberali de *Türk*. *Türk* olduktan sonra birbirimizla
kanlı bıçaklı da olsak, birimiz Ergenekoncu, birimiz Cemaatçi, birimiz Tayyipçi
de olsak, sonunda barışabiliyoruz. (2007'de orduya nasıl bakıyorduk, şimdi nasıl
bakıyoruz?) Ancak Kürtlerle böyle bir arkaplan yok, maalesef İslam ne Kürtler
için, ne Türkler için o kadar kuvvetli bir bağ değil. Onun için Kobane'ye
bakışımızı Kürtlerin bakışı gibi değil, Suriye ve Irak'ta olanları onlar gibi
anlamıyoruz.

Dikkat: Burada yazdıklarım temenni veya tercih değil, sadece tesbittir. Temennim
bir bölünme olması değil, beraber yaşamaya devamdır ve bir bölünme olacaksa
bile, bunun kimsenin burnu kanamadan, insanlara on yıl, yirmi yıl çifte
vatandaşlık vererek ve nihayetinde hangi tarafta kalacaklarına karar vermelerini
sağlayarak olmasını dilerim. Ayrıca memlekette alttan alta giderek kuvvetlenen
ve *Kürtleri evlerine gönderelim* fikrini işleyen *ayrılıkçı Türk* damarına da
uzağım. Velakin temenni başka, gördüğüm başka olduğunda, gördüklerime itibar
etmeyi daha sağlıklı buluyorum.

------

**18 Mart 2016**

Geçen hafta Ankara Kızılay meydanı bombalandı. Ondan önce de Ankara Şubat'ta
bombalanmıştı.

2015 Haziran'da bu yazıyı yazdıktan sonra, devlet PKK ile ağır bir savaşa
tutuştu. Sivillere saldırmaktan başka çareleri kalmadığına göre, hayli
hırpalanmış olmalılar. 

1 Kasım seçimlerinde güçlü bir hükümet çıktı. Şehir harbinin bu kadar
şiddetlenmesinin bir sebebi de hükümetin kendine güvenmesi, tabii. 

Yazıyı tekrar okuduğumda, genel olarak fikirlerin doğru olduğunu
görüyorum. Ancak eklenmesi gereken şey şu: Biz bu savaşı kaybetmeyiz. Kürdistan
dedikleri coğrafyayı bize savaş kaybettirerek almaya çalışıyorlarsa,
kendilerinin daha büyük bedel ödemeye hazır olması gerekir. Türklerin ekser
kısmı, barış konusunda ihanete uğradıklarını düşünüyor. HDP/PKK'ya arka çıkarmış
gibi yapan Türklerin dahi, Ankara'daki sivillere saldırılardan sonra hangi
yılanla koyun koyuna olduklarını anlamış olmaları muhtemel.

Bu savaşın başından beri, devletin samimi olarak barış istemiş olduktan sonra
savaşın başladığına inandım. Bu isyanın önceki *enkarnasyonlarında* devlet suçlu
olan taraftı, biz de Kürtlerin genel olarak ezilmesini adil bulmuyorduk. Ancak
bu sefer, onları dinleyen ve dertlerini barış yoluyla, meclis yoluyla halletmek
isteyen bir hükümet ve devlet politikası vardı ve bunu beğenmeyip, kahraman
olmayı, kendi *kuruluş mitlerini* hayata geçirmeyi tercih ettiler. 

Giden/gidecek canlara rahmet olsun. Yalnız PKK'nın Kürtleri çok büyük bir riske
attığını, onlara Türk devletinin yapamayacağı kadar büyük zarar verebileceği
kanaati hakim bende. Kürtler, gerek Suriye'de, gerek Irak'ta, gerekse Türkiye'de
uyumsuz, kendinden başkasını düşünmeyen, bozguncu bir millet olarak anılmaya
başlandı. Suriye'de federasyon ilan ediyor, bir takım kantonlarda yıkık evlerin
arasında heykel dikiyorlar. Anlaşılıyor, *herkesin var, bizim de olsun*
dedikleri devletlerine çok büyük özlem duyuyorlar. Ancak o devletin, taş üstünde
taş kalmamış bir coğrafyada, insan sermayesi tükenmiş bir toplulukla *kurulması*
riskinin giderek arttığını anlamıyorlar. Yarın bir gün büyük devletler bu
coğrafyadan çekildiğinde, kendilerine dost bulamayacaklarını unutuyorlar. 

Siviller de işin içine karıştığına göre, biz de onlara ve onların taraflarına
lanet ederiz. Allah onların düzenlerini bozsun, emellerini kursaklarında
bıraksın ve planladıkları cinayetleri boşa çıkarsın. Birbirlerine düşsünler ve
yollarını bulamasınlar. Allah PKK'ya ve onun muhiplerine lanet etsin.

.. rubric:: Akabinden Notlar

.. [#f1] Bu metni 7 Haziran seçimlerinden iki gün sonra yazdığım
         sırada Kandil'in *Öcalan bile silah bıraktıramaz* açıklaması
         henüz yoktu.


