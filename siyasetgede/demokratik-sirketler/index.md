====================
Demokratik Şirketler
====================

:date: 2014-11-23 02:18:14 +0200

.. :Author: Emin Reşah

Bir şirket demokratik olabilir mi?

Şirket derken kasdettiğim *ekonomik organizasyon* tabii. Tek bir kişiye
ait olsa da olur bu.

Demokrasinin *her derde deva* olduğu bir zamanda yaşıyoruz. O zaman
şirketlerin de aynı demokratik hakları sağlaması kendi yararlarına değil
midir? Demokratik derken, kendi yöneticilerini seçebilen ve *düşünce
özgürlüğü* gibi devredilemez haklar sunan bir yapıdan bahsediyorum.

Liberal demokrasiler, vatandaşlarına belli haklar veriyor, bununla
beraber bu haklar feodal derebeylikleri tarzından örgütlenmiş bir
ekonomik yapı içerisinde sunuluyor. Yani insanların bu hakları
kullanması *teorik olarak* her zaman mümkün, ancak bu haklar
derebeyliklerinin müsaade ettiği ölçüde pratiğe geçebiliyor. İnsanlar
*ekmekleri* sözkonusuyken, mesela çalıştıkları yer hakkında samimi
fikirlerini beyan edemiyor veya çalışma şartlarının iyileştirilmesi için
*demokratik* faaliyette bulunamıyor. Devlete karşı *kahramanca* isyan
eden adam, şirketine bırak isyanı, üç gün gitmezse neler olacağını
biliyor. Şirket içi politikalar şeffaf değil, bir basın/yayın hakkı yok,
insanlar birbirlerini dedikodu ile takip ediyor ve insanların birbiri
arkasından dolap çevirmek *zorunda* olması da bu opak yapıdan
kaynaklanıyor. Bilgi ve sorumluluk akışı tek yönlü ve yöneticilerin
yönetilenlere karşı bir sorumluluğu yok.

Devletin zorladığı bir takım istisnalar dışında, şirketlerin kölelik
düzeninden çok farkı yok. Hatta kölelik düzeninde, kölelerin doğrudan
bir ekonomik değeri olduğu için mesela hastalanmaları net bir kayıp
anlamına geliyor ancak günümüzde hasta bir çalışan için şirketin
sorumluluğu sınırlı ve hasta personele *eyvallah* etmesi kolay.

Bunları saydıktan sonra *şirketler demokratik olmalı* diyeceğimi
sanıyorsanız, hayır, bunun neden böyle olamayacağını bilecek kadar
insanları tanıyorum. Bununla beraber buradaki iki yüzlülüğü de görmeden
edemem. Liberal demokrasi şirketlerin bireylerden daha hür olduğu yarı
feodal bir düzende, kanunların delinecek kısımlarını araştıracak ve
delinecek kanunlar oluşturacak lobilere para ayıracak kadar zengin
oldukları bir sistemin adı.

Diyecekler ki, /personelini daha mutlu eden şirketler, çalışanlarca daha
çok tercih edileceği için, zaman içinde karlılıkları artacak ve bu
sebeple yaşamaları daha kolay olacak./ Bu gerçekten böyle mi? Liberal
demokraside şirketlerin yaşamasının karlılıkla doğrudan ilgisi olduğu
doğru, ancak *personeline iyi davranmak* karlılıkla ne kadar alakalı?
Varsa ters bir bağıntı vardır, çalışanının etinden sütünden mümkün
olduğunca faydalanan şirketler daha karlı olur, çalışan *yorulunca* daha
yenisiyle *değiştirilebilir*, kendisini daha *rahat* bir şirkete atamaz.

Buradaki iki yüzlülük görmek, en azından *demokrasi havariliği*
yaparken, gerçekte ne istediğimizi anlamak için bir vesile olur belki.
Derdimiz, sosyalistlerin aklına gelen tek çözüm olan, ekonomik sistemi
tepeden planlanan, monarşi misali bir yapıya dönüştürmek de değil,
feodal unsurların birbiriyle hürriyet içinde kapıştığı ama askerlerin
*öldüğü* bir *özgürlük* de.
