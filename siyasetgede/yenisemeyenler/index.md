Yenişemeyenler
==============

:date: 2015-03-26 21:48:31 +0200

.. :author: Emin Reşah
.. :date: Wed Mar 25 10:20:14 EET 2015 
.. :dp: 13036 

Demokrasinin tarifini *yenişemeyenler rejimi* diye yapmak lazım. Yenen
bir taraf olduğunda ortadan kalkıncaya kadar yenişemiyorlar. Halk bu
taraflar arasında *hakem* diyebiliriz, aktörün kendisi değil, zaten
kalabalıktan aktör olmaz. Ancak sahnedeki aktörler, oyun kurallarını
kimin daha çok alkış alacağına göre kurmuş. Alkışlayanın halk olması,
oyunu onun oynadığı anlamına gelmiyor. Yenişemeyenler de, sahnedeki
aktörler. Oyunlar alkış aldıkça devam ediyor, ancak bir yerdeki
seyircinin sıkılacağı ve sahnedekilerin değişeceği umuluyor. Demokrasi
tarifim bu kadar.

Geçen günlerde Singapur'un *Atatürkü* öldü. Kurucu başbakanı. Singapur
pek demokrat değil velakin ticaret ve zenginlik tarafında demokrasiye
de ihtiyacı yok. Otoriter Kapitalizm diyorlar. Pasta büyük olduğunda,
insanlar da pastadan paylarına düşen karşılığında susmaya razı
demek. Sahnedekiler seyirciyi yeterince güzel oyalayabiliyorsa, tek
kadro olmuş, pek de farketmiyor demek.

Demokrasinin her derde deva olduğunu iddia edenler, insanların isyan
etmesine sebebin özgürlükten çok açlık olduğunun farkında değil mi?
Bazı zamanlar insanların açlıkla kölelikleri denk düşebilir. Birinde
grip de var, kanser de var, öldükten sonra gripten öldü demek ne kadar
doğru?

Bunların arasında o kadar bağlantı olmadığını, daha doğrusu
*bağlantının* ortaya konmasının o kadar da kolay olmadığını kabul
edebiliriz. Örneklere bakıyoruz, bir yanda Amerika gibi, İngiltere
gibi *demokrasi şampiyonları*, ancak diğer tarafta demokrasinin
kalkınma için o kadar da mühim olmadığını işaret eden Çin gibi,
Singapur gibi örnekler. Dahası gelişme dediğimizde, devletlerin hemen
hepsinin farklı yollardan oraya gittiğini, Hindistan'ın sorun ve
avantajlarının, Brezilya'nın sorun ve avantajlarıyla aynı olmadığını
ve *demokrasinin* bu dertlerin kimisine deva iken, kimisine olmadığını
da söyleyebiliriz. Bizde demokrasiyi eleştirmek bir gelenek olarak
mevcuttu, İslamcı siyasi edebiyatın yarısı demokrasi eleştirisine
ayrılmıştı. Sonra devran dönüp demokrasi yoluyla *iktidar* olunca, o
kitaplar ve sözler ortadan kalktı. Belki fikirler hala değişmedi ancak
nasıl olduysa demokrasi bizim cici ineğimiz oldu. Milli Demokrasidik
Yarışı Günleri.

Son birkaç senedir, hem dışardan, hem içerden gözlediğimiz şu:
*İslamcı bir lider amuda kalkıp ağzıyla kuş tutsa bile **demokrat**
sayılmaz.* Erdoğan'ın *değişimi* de bunu idrak etmesiyle
belirginleşti. 2002'den bu tarafa neyin değiştiğini soruyorsanız,
değişen bu. En son Mısır darbesiyle, Erdoğan ve çevresindekiler de,
güçlü olmadıkları müddetçe demokrasi prensiplerinin kendilerini
kurtarmayacağını anladı.

O sebeple beri *güçlü olmak* hedefini, *demokratlık* hedefinden daha
üstün tutuyorlar. Anlaşılmaz bir durum değil.

Ancak bu gücün, demokrasinin aleyhine bir gelişme olduğunu düşünen de
çok. Demokrasinin bir *yenişemeyenler rejimi* olduğunu düşünen herkes,
bir tarafın fazla güçlenmesinin, demokrasinin kadük kalmasıyla
sonuçlanacağını biliyor olmalı. *Ya sahneye çadır kurarsa?* Demokrasi
dediğimiz neticede denk taraflar arasındaki bir mukavele. *Alkış
kesildiğinde sahneden ineceksin.* Bir tarafın artık mukaveleye uymak
zorunda olmadığını düşündüren işaretler, diğer taraflarda endişe
meydana getiriyor. 

Burada bir tarafın fazla güçlenmesine kızabilirsiniz. Türkiye'de
yapılan bu. Erdoğan'ın nasıl olup da bu kadar uzun süredir *hala*
hükümet edebildiğine kızıyorlar. Bununla beraber asıl arızanın belki
demokrasi anlayışlarından, belki de *mukavelenin* yenilenme zamanı
gelmesinden kaynaklandığını gözden kaçırıyorlar. Belki de Arınç'ın ve
Erdoğan'ın kaba otoriterliğine *içerden* ses etmeye başlayanların
nihayeti, bu ülkenin muhalefetinin de (zamanında tahmin ettiğim gibi)
AK Parti içinden doğma sancılarıdır. 

Demokrasi bir *yenişemeyenler rejimi* olabilir, ancak *gelişemeyenler
rejimi* herhalde değildir. Eğer muhalefet denen zevat insanların
doksan senedir ezberlediği oyundan fazlasını sunamıyorsa, iktidar
içinden birileri de en azından farklı bir oyun sunmak
isteyecektir. *AK Parti çatlıyor* diye sevinenler, bu ülkenin
demokrasi mukavelesinin *Sağ İslamcılar* ve *Sol İslamcılar* arasında
yapıldığı günleri görünce, muhtemelen bugünü ararlar. 
