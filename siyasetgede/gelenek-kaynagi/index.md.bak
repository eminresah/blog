===============
Gelenek Kaynağı
===============

:date: 2014-11-23 02:18:14 +0200

.. :Author: Emin Reşah
.. :Date:   12367

*Gelenek* derken, herhangi bir şekilde olabilecek işlerin bir şekilde
olmasını düzenleyen kurallardan bahsediyorum. Eşyanın isimleri, sosyal
adetler, yolun sağından veya solundan gitmek gibi. Ergenlikte *neden
böyle de şöyle değil?* diye soru üretmenin kolay olduğu konular. İnsanın
hayatını düzenleyen ve doğrudan bir faydası olmasa da, bu ufak konuları
her defasında yeniden düşünmeyi engellediği için önemli kurallar.

Geleneği böyle tanımlayınca, *neden şöyle de böyle değil?* sorusuna
uygun bir cevap bulmak zor. *Herkes öyle yaptığı için* demek, bu
geleneklerin bizatihi anlamsız olduğunu kabul etmek demek, ancak
geleneğin anlamsız olduğunu kabul edince fonksiyonunu kaybediyor.
Ciddiye alınmayan gelenek, düzenleyicilik özelliğini büyük ölçüde
yitiriyor. Geleneğin bir kısmının mizah malzemesine dönüşmesi bundan.

Geleneği yeni öğrenen birine, onu ciddiye almasını nasıl
anlatabilirsiniz? Geleneği büyük bir yere çivilemek gerek. Bu büyük çivi
ne olabilir?

En önemli *çivi* tabii *Tanrı.* İnsanları geleneğin değerli olduğuna
ikna etmenin en kolay yolu, onun *Tanrı* tarafından buyurulduğuna ikna
etmek. Ancak zamanımız *Tanrının öldüğü* ve onun sosyal hayattan mümkün
mertebe uzaklaştırılmaya çalışıldığı bir çağ olduğuna göre, başka bir
çivi bulmak icap ediyor. Çünkü insanların metbu olmadığı bir geleneğin
manası yok. Şahsi olarak belli bir geleneği takip ediyor olmam,
başkaları da aynı geleneği takip ediyorsa anlam kazanıyor. Yoksa kendin
çal, kendin oyna.

*Tanrı ölüp* yerini toplumun zorlamasına bıraktığında, *Tanrı'ya bağlı*
geleneğin içinde doğmuş olanlar bunu bir sonraki nesle *iyi insan olmak*
veya *iyi yurttaş olmak* gibi ideallerle anlatmaya çalışmış. Bu bir
noktada toplumun, *müteveffa Tanrı'nın* yerini alması demek. Ancak
buradaki çivi o kadar sağlam değil. Geleneği yeni öğrenen birine *toplum
böyle istiyor* deyince, *o halde ben bu toplumu istemiyorum*
diyebiliyor.

İstemiyor ve haklı. Çünkü teorik olarak herkesin eşit söz sahibi olduğu
bir dünyada yaşıyoruz ve toplum eğer *ben* (yani dünyadaki en özel ve
biricik varlık) hakkında cahilse, söylediklerinin iler tutar bir tarafı
olmuyor. Belki toplum *beni* belki *ben* toplumu bilmiyoruz ama
nihayetinde anlaşmamız pek zor ve *ben* bana söylenen geleneği kabul
etmek istemiyor.

Burada toplumun aldığı çeşitli önlemler var. Mesela geleneği hukukun
parçası haline getirebiliyor, *kırmızı ışıkta geçersen şu kadar ceza
alırsın* gibi bir takım yaptırımlarla insanları geleneği ciddiye almaya
zorluyor. İkinci bir çeşit yaptırım kimlik yaptırımı, *ortama uygun
giyinmezsen, insanlar seni ciddiye almaz* böyle mesela. Diğer bir çeşit,
sadece zenginlerin alabileceği kadar pahalı evlerin olduğu mahalleler
yaratıp veya sadece en zekilerin okuyabileceği okullar kurup, dolaylı
yoldan insanları süzmek mesela. Toplumun cihazları insanları ayırmakta
çoğu zaman başarılı.

Tarihin dine atfedilen tüm savaşlarını, *gelenek mücadelesi* gibi görmek
mümkün. Mesele hemen her zaman *hangi gelenek galip gelecek* kavgası
olmuş. Çünkü geleneğin belirleyicisi, toplumun sahibi demek. İnsan
zihnen renksiz doğuyorsa, ona rengini kazandıran gelenek oluyor; bu
geleneği belirleyen kişi o insanların rengini de belirlemiş ve *kendi*
rengiyle toplumu boyamış oluyor. (Mesele tabii bu kadar basit değil,
çünkü *rengi belirleyen insanın* rengi de başka bir gelenekten geliyor,
ancak buradaki tartışma için yeterli.)

Zamanımız *Tanrı'nın ölüp*, geleneklerin giderek daha fazla toplum
müdahalesine bağlı hale geldiği bir zaman. Daha fazla toplum müdahalesi
demek, güç sahiplerinin insanlar üzerinde daha fazla tahakküm kurmak
için geleneği bahane edebilmesi demek. *Tanrı öldüğüne* göre toplumun
sıhhati güç sahiplerinin ilgilenmesi gereken bir konu. Çünkü gelenek
bozulur da, toplum *karmaşa* içine düşerse, bundan zarar görenin başında
güç sahipleri geliyor.

Çağımız demokrasi çağı ve geçmişin *kral Tanrısı öldüğüne* göre,
tanrılarımızı kendi aramızdan seçebiliyoruz. Seçtiğimiz tanrılar bize,
*toplumun huzuru için* geleneklerin yaşamasını temin ediyor. Bu
geleneklere biz de eninde sonunda alıştığımız (ve zaten alışmamış olsak
toplumun dışında bırakılacağımız) için uymakla mutlu oluyoruz.

Ancak uymakla mutlu olduğumuz bu geleneklerin giderek *sadece ekonomik*
olduğu da dikkatimizi çekiyor. Ekonomik olarak anlamı yoksa, gelenek
üzerinde kimse savaşmıyor; ekonomik olarak işe yaramayan geleneklerin
çoğunu terkediyoruz. *Seçilmiş tanrılar* güçlerinin ekonomiden geldiğini
bildikleri için, diğer konularla uğraşmıyor. Ekonomi iyi işlemesine
yarayan gelenekleri dayattığı sürece, *evinin içinde ve kalbinin
köşesinde* hangi tarihi adetleri yaşatmaya çalıştığının onlar için
anlamı yok. *Müteveffa Tanrı'nın* dikkat ettiği geleneklerin artık
anlamının olmayışı bu yüzden.

*Tanrı öldüğünde* gelenek çivisini kaybetti, İnsan tüm varlığın
sahibiyle muhatap olamayacağını, kainatın *kendi Tanrısı* tarafından
yaratılmak için çok büyük ve karmaşık olduğunu düşündü. Eski gelenekler
yıkıldı ve yeni gelenekler insanı sadece bir ekonomik cihaza çevirdi.
Artık hayatımızı sadece ne kadar kazandığımız ve toplum için ne kadar
fonksiyonel olduğumuz belirliyor.

*İnsanlar neden mutsuz?* diye soruyorlar. Anlamsız olduğunu bildiğimiz
geleneklere, anlamlıymış gibi yaparak tükettiğimiz ömrümüze bakıp neden
mutsuz olduğumuzu soruyoruz. Şanslı olanlarımız kendi anlamsızlıklarını
unutacak kadar haz, bilim ve sanatla meşgul; bu kadar şanslı
olmayanlarımız ise kendini aptallaştırmaktan ve bunu ifşa etmekten başka
yol bulamıyor.
