====================
Türkiye'de Muhalefet
====================

:date: 2014-11-23 02:18:14 +0200

.. :Author: Emin Reşah
.. :Date:   <>

Gezi parkı olayları günlük siyasete kısa bir dönüş yapmama sebep oldu.
Normalde pek ilgilenmeyi istemediğim bir konu, çünkü aktörlerin ne
yapmak istediği ve nasıl davrandıkları aşağı yukarı belli. Günlük siyasi
gözlemciliğin futbol takımı tutmaktan ve maçları yorumlamaktan pek farkı
yok, hatta daha basit sayılabilir. Gezi parkı eylemlerinin önemi, uzun
zamandır ilk defa ezber bozabilecek birileri olduğunu göstermesiydi.
Sonrasında yine bildiğimiz aktörlerin, bildiğimiz laflarına kıvrıldı ama
muhtemelen beş yıl içinde olgunlaşacak ve muhalefeti şimdiki milliyetçi
ve Kemalist unsurların elinden alacak bir hareketin kıvılcımlarını
gördük.

Türkiye'de muhalefet neden çalışmıyor? Türkiye'de siyasi hareketlerin
fikir değiştirmesi ender rastlanan bir durum. İnsanlar CHP'nin bir
durumda ne tepki vereceğini 80 senedir biliyor, ne düşündüklerini
biliyor, zira fikir değiştirmek yerine en fazla *takiyye* yapmayı tercih
edip susuyorlar. Bugün CHP lehine bir darbe olsa, Kemalistlerin hemen
hiçbirinin buna itiraz etmeyeceğini biliyoruz, 80 senedir aynı jakoben,
tepeden inmeci siyaset devam ediyor ve CHP'nin içinden kimse kalkıp,
*biz bu genetiğimizi değiştirmedikçe seçimleri kazanamayız* demiyor.
Kendilerince bulundukları *modernist* çizgiyi takip etmeye seçim
kazanmaktan daha çok değer veriyorlar. MHP de benzer bir hikayeyi,
Türkçülük düzleminde anlatıyor, milliyetçiliğin ılık ve rahat çamurunda
yatmayı, gerçek ve kuşatıcı çözümlerden daha çok önemsiyorlar.

Herhalde bunun sebebi, muhalefet damarlarının, fikri değişmeyen
insanların ezberledikleri söylemlerini seslendirmek amacında olması.
Türkiye insanı 20-25 yaşına kadar siyasi bir pozisyon ediniyor, bu büyük
ölçüde sosyal bağlardan kaynaklanan bir pozisyon. Çok az insan siyasi
pozisyonunu gerçekten neyin doğru olduğunu düşünerek kuruyor, çoğu çevre
etkisinden, *mahalledaşlık* bağlarının etkisinden kaynaklanan siyasi
fikirler. Bunlar da ölünceye kadar pek değişmiyor ve bu muhalefet
damarlarının amacı, bu fikri sabit insanların düşüncelerini siyasi
pazarda seslendirmek. Türkiye'yi eze eze modernleştirmeyi *siyasi fikir*
sanan birinin bu fikrini bırakması mümkün olmadığı için, CHP'nin de bu
fikri terketmesi mümkün değil.

Türkiye'nin fikir değiştirmeyi mecburen de olsa başarabilmiş tek siyasi
hareketi İslamcılığın, daha kuşatıcı bir yere evrilmiş olması sürpriz
değil. Bu *fikir değiştirmenin* farklı sebepleri var, birincisi herhalde
asıl fikirlerini söylemediği için mecburen yumuşamak, ikincisi
gurbetçilerin *Avrupalılaşmayı* korkulacak bir şey olmaktan çıkarması,
üçüncüsü Türkiye İslamının kökü olan medrese ve tarikatların kurutulması
ve yerini alan cemaatlerin daha modern bir İslam tasavvuru inşa
etmeleri. Nihayetinde yarı liberal, yarı muhafazakar insanlar 10 senedir
bu ülkeyi yönetiyorlar ve bugünkü siyasi aktörlerin hiçbiri yakın
vadede, fikren veya cismen onlarla başa çıkacak gibi görünmüyor.

Türkiye'de, son on yıldır sürdürülen *muhalefet*, hala AK Parti'ye oy
vermiş insanları bir şekilde aşağılamaya yönelik. En ufak bir siyasi
izandan uzakta, on senedir hala *kömür* ve *makarna* edebiyatı
yapılıyor. Bunu söyleyen insanların, siyaseten ne kadar *gerizekalı*
olduklarını şöyle görebiliriz: Şahsen kimsenin kömür/makarna veya karpuz
karşılığı oyunun rengini değiştireceğini sanmam, velakin böyle insanlar
olduğunu ve onların bu aşağılamayla karşı karşıya kaldığını varsayalım.
Bu edebiyatın tek sonucu, bu insanın oyunun *muhtemel AKP*'den *garanti
AKP*'ye dönmesidir. Dahası eğer o insan herhangi bir maddi menfaat
karşılığı değil, inandığı için o partiye oy veriyorsa; böyle bir itham
karşısında oyunu bir daha muhalefete vermemesini garanti edersin. Bunu
bile anlayacak kadar kafası çalışmayan, siyasi zekası kahvehane terk bir
muhalefetten bahsediyoruz. Bir partinin üç dönemdir oyunu artırarak
iktidar kalabilmesi gibi nadir rastlanan bir siyasi olayda
muhalefetimizin engin beceriksizliği bende ağlama ve acıma duygusu
uyandırıyor.

Bunun sebebi de işte, muhalefetteki insanların derdi, iktidara gelmek
değil, kendi içlerini soğutmak. AKP'ye ve ona oy verenlere söverek ne
kadar modern olduğunu veya ne kadar *has Türk* olduğunu göstermeye
çalışıyor bu insanlar, yoksa kimsenin derdi sorun çözmek değil. Bu
çürütücü girdaba bir defa girince, çıkması hemen hemen imkansız; çünkü
iktidar hem zor, hem de kendilerine yarattıkları masal dünyasından
çıkmayı gerektiriyor. Sabah akşam Erdoğan'a, AKP'liye, başörtülüye,
dindara küfretmenin bir vergisi yok, iktidara gelirsen en başta dünyanın
hayal ettiğin gibi olmadığını, milliyetçiliğin ve Kemalizm'in hiçbir
şeyi çözmediğini göreceksin ve kafa konforunu terk etmektense, aynı
lafları tekrar tekrar etmek daha kolay.

Tahminim bu ülkede gerçek muhalefetin de İslamcılar arasından çıkacağı
yönünde. Fikir değiştirmeyi, gerçeklere göre siyasi pozisyon belirlemeyi
ve dünyanın yükünü omuzlamayı isteyen taraf onlar ve iktidardaki
kadrolar eskiyip, artık fikir değiştiremez ve adapte olamaz hale
geldiklerinde, yenilerini üretecek de onlar. Diğerlerinin önemi yavaş
yavaş azalacak, bir insanın derdi hayatını mümkün olan en *zevkli*
şekilde yaşamaksa, fazla bir siyasi fonksiyonu kalmaz, en fazla içkisini
veya sanatını yasaklayanla alay eder, hayat tarzını korumaya uğraşır.
Ancak *hedonist hayat tarzı*, yeterince *siyasi artı değer* üretmediği,
insanları bir arada tutmaya yetmeyeceği için sırf hayat tarzını korumaya
yönelik bir siyaset iflas edecektir.

Gezi parkındaki olaylar, alıştığımız Ulusalcı/Dindar ikiliğinin
ötesinde, mesela hem müslüman olup, hem de AKP'nin konuştuğu dilden
farklı bir siyasi dil konuşmaya meyyal birileri olduğunu ve bunların da
müslüman olmayanlar arasında karşılık bulabileceğini gösterdi. Yani bu
gruplar bir araya gelip, *Topçu Kışlası* planlarını protesto
edebiliyorlar. Elbette sosyalistler, çıkmaz ayın son çarşambasındaki
devrimin provası, Kemalistler de AKP'ye yönelik öfkenin dışa vurumu gibi
yorumladı ama bu işi farklı kılacak olan, müslümanların artık AK
Parti'nin çizdiği sınırların dışına çıkıp çıkmayacağıdır. Muhalefet
müslümanlarla gerçek işbirliği yapmadan, AK Parti'den daha *İslamcı*
olmadan onu alt edemeyeceğini ne zaman anlar bilmiyorum, ancak bunu
anlamadan gerçek bir alternatif olması mümkün değildir.
