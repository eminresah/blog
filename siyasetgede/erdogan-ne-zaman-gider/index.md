Erdoğan Ne Zaman Gider?
=======================

:date: 2015-02-16 01:08:59 +0200

.. :author: Emin Reşah
.. :date: Mon Feb 16 00:40:42 EET 2015 
.. :dp: 12999 

*Erdoğan'dan nasıl kurtuluruz?* Bu soruyu soran çok insan olduğunu
tahmin ediyorum. Baktım hakaret ve kinaye düşünmekten, çözüm düşünmeye
fırsat bulamıyorlar, onların yerine ben düşüneyim dedim. Dev hizmet. 

Birincisi, tabi, kısa vadede ölüm gibi ihtimaller dışında böyle bir
yol görünmüyor. *İnme inse de kurtulsak* diye dua edebilirsiniz ama ne
kadar faydası olur bilmem. Dualarınızın kabul olmasının yolu kabul
olacak dualar etmektir genelde.

Asıl *çözüm*, tabi, Erdoğan'ın ve partisinin *sandığı boylaması*. Bu
nasıl mümkün? Aslında basit yolları var, ekonomi krize girerse mesela,
halk aç kalırsa kimse onları tutamaz. Ancak bu yollar da muhalefetin
elinde değil. Ekonomiyi krize sokmak için bile kuvvet ve feraset
lazım. İpler tek aktörün elinde değil, *kriz çıksın* deyince çıkmıyor.

Diğer bir yol, muhalefetin *oyunu* Erdoğan'dan daha iyi oynayacak
liderler çıkarması. Böyle biri yok. Neden yok diye soruyorum, yani,
Cumhuriyetçilerin, milliyetçilerin, solun ekseriyetinin neden böyle
bir adam çıkarma ihtimali yok? Çünkü ucuz yoldan şikayet ettikleri o
*dikta* yok, hayatlarından memnunlar. Hayatından memnun adamdan lider
olmuyor, hayatından memnun adamlar da güçlü lider aramıyor. *Memnun
değilmiş gibi yapmakla* da olmuyor, hapse girmek sokakta nutuk
atmaktan, ölüm hapse girmekten daha sevimli gelmediği sürece
insanların liderden beklentileri de, kendi yağında kavrulan laflar
etmesi. Onu şimdikiler de yapıyor, un helvası niyetine. 

Erdoğan da şedid bir diktanın ürünü değil tabi, ancak aşağılanmanın ne
demek olduğunu bilen insanların arasından çıktı. Halleri *batıyor*
olabilir ama bunlar batıyorsa, sabahtan akşama yok sayılmanın, gerici
sayılmanın, yük sayılmanın, utanılmanın, sevilmemenin, görülmemenin,
bilinmemenin hak sayıldığı günlerde *öteki tarafı* bilmediğiniz
içindir.

Erdoğan bunları yapmaya çalışsa, muhalefet de birlik olup *adam gibi*
lider çıkarır. *Sol nasıl birleşecek?* Adamın derdi sol veya sağ
değil, falanca partinin başkanlığı ve bunun eğlencesinden gayet
memnun, işi gereği durumdan şikayet ediyor ama neden birleşsin ki?

Derdi bir şeylerin değişmesi olan adamların yetişmesi ve itibar
görmesi için yok sayıldığın, ağza alınmadığın, camdaki leke telakki
edildiğin bir siyasi ortam gerek, kendini bildirmek için bilinmemen,
sevdirmek için sevilmemen. Ancak ferasetinden midir, elinden
gelmediğinden midir, böyle bir ortam olmasın ve muhalifler tatlı
deryalarında avlanmaya devam etsin istiyorlar. 

Muhalifler zaten durumdan memnun. Kendilerini kandırmaya devam
edebiliyorlar, hem ahlakî sorumlulukları yok, hem halk *eh, yeter*
diyecek kadar bunalmıyor ve gerçekten devrimin başına geçmelerini
bekleyen yok, hem de kendilerini işsiz bırakacak kadar da iyi değil
dünya. Hem meşgale, hem sorumsuzluk. Kim hoşlanmaz?

Şu 13 bingünlük hayatımda şikayet eden çok insan gördüm. Bunları
genelde ciddiye alırım, kişilik zaafım insanları dinleme ve inanma
yönünde. Velakin düşündükçe yakınan insanların pek çoğunun, bir nevi
şükür cinsinden yakındığını farkettim. *Erdoğan şunu dedi, bunu dedi*
diye şikayet edenin o kadar büyük derdi yoktur. İşin var, gücün var,
söylediğinde birileri seni dinliyor, hatta bir araya gelip, körler
sağırlar birbirini ağırlar *sövme seansları* düzenleyebiliyorsun, hala
yukardan bakabiliyor, hala cahil kalabiliyor, hala hala
atarlanabiliyorsun ve sonra bir de şaşırıyorsun, *nasıl hala burada*
diye.

İhtilallerin nasıl gerçekleştiğini, benzinin nasıl alev aldığını az
çok okuyorum. Bu millet diğerlerinden daha sabırlı veya *koyun* olduğu
için değil, durum kötü olmadığı ve yakıp yıkılan kendi evi olacağı
için bunlara kulak asmıyor. Erdoğan gitmesi gerektiği zaman onu kimse
tutamaz. Gitmiyorsa, şartlar şikayet ettiğin kadar kötü olmadığı için
gitmiyordur.

Erdoğan (ve etrafındakiler) şartlara tabi olmadan onları
değiştiremeyeceğini öğrenmek zorunda kaldı. Muhalif dostum, sen de
öğreneceksin. Öğrenmezsen de canın sağolsun, sen şikayet et, ben
dinleyeyim, memleketin eğlenceye de ihtiyacı var.
