========
Üç Çocuk
========

:date: 2014-11-23 02:18:14 +0200

.. :Author: Emin Reşah

Başta ilginç gelmişti. *Koca* Başbakan'ın çocuk tavsiyesi yapması. Artık
sadece *yine mi* istihzası doğuruyor. Sıktı.

En birinci mesele bunun terbiyesizce durması. Eskiden aynı mana için
hadis aktarılır veya başka şekilde ima edilirdi. Açıkça *üç çocuk yapın*
diyen adam, açıkça *yapan var, yapamayan var ...* diye başlayan bir
cevap alabilir. *Evleniniz, çoğalınız, ben ahiret günü ümmetimin
çokluğuyla iftihar edeceğim* diyen peygamber sözündeki inceliğe bir
bakınız, bir de *üç çocuk tavsiyesinin* kalınlığına.

Böyle bir sözü birinci derecede yakınım *belki* söyleyebilir ama daha
uzaktaki biri söylerse benimle alakasını fazla büyütmüş olduğunu
düşünür, o alakayı olması gereken yere çekerim. (Nadiren görüştüğünüz
falanca arkadaşınız size *çocuk yapın* diyor, ne hissedersiniz?)
Başbakan neden kendini bu derece samimi buluyor, merak ediyorum.
Zamanında kürsülerden *harîm-i ismetimize karışıyorlar* diyen birinin
bütün memleketin harîm-i ismetine karışması değil mi bu?

Başbakan'ın ne demek istediğini anlıyorum. Nüfus azalma eğilimine girdi.
Önceden *100 milyonda durur* denen nüfus belki 80 milyonu bile
bulmayacak. Bulsa da etnik kompozisyon değişikliği görünüyor. Evet, bu
*Kürtlerin nüfus oranı artıyor* demenin başka yolu.

Panik gerekli mi? Bence değil. Çünkü ülkeler geliştikçe nüfus artış
oranları azalıyor. Refah arttıkça nüfus artışı azalıyor. Bu da
*yarıştığımız* ülkelerin hiçbiri için bu durumun farklı olmadığını
gösteriyor.

Nüfus artışını sağlamanın en garanti yolu Afganistan gibi otuz senedir
iç savaşın durmadığı bir ülke olmak veya akşam 10'dan sonra tüm yurtta
elektrikleri kesmek olabilir. (Televizyon ve Internet'in nüfus artışına
doğrudan etkisi var, araştırın görün!) Ancak Başbakan eğer arada sırada
gittiği nikahlarda *üç çocuk tavsiyesi* yapmakla nüfus trendleri
üzerinde bir etkisi olacağını düşünüyorsa kendini fazla önemsiyor
demektir.

Bir kere, gittiği nikahlarda evlenenlerin bile bu tavsiyeleri
dinlediklerini sanmam. Bir gazeteci olsam, şu kadar senedir gidip
yüzlerine yüzlerine *üç çocuk* dediği çiftlerin kaçının (değil üç) *tek
çocuk* sahibi olduğunu araştırırdım. Tahminim çocuk sahibi olanların
yarıdan fazla olmadığı, *üç çocuk* sahibi olanınsa hayli hayli
nadirattan olduğudur. (Başbakan *şahitliğimi istiyorsanız önce çocukları
görelim* dese muhtemelen daha başarılı olur ama bu konuda maalesef
teknik bazı imkansızlıklar var.)

Makul olan bu şekilde, karı kocanın ne zaman ne yapacaklarına karar
vermesi değil mi? Bilmiyorum, sadece Başbakan'ın sözüyle çocuk yapacak
kimse olabilir mi ama varsa öyle biri, memleketimizin gen havuzuna
katkısı gerçekten istenen bir şey mi? Televizyonda gördüğü çizgi filme
bakıp bir telefonla ev alana ne derseniz, televizyonda gördüğü
Başbakan'a bakıp çocuk yapana ondan fazla bir şeyler söylemeniz lazım.

Çıkıp /sevgili milletim, nüfusumuz azalıyor, böyle giderse diğer ülkeler
karşısında genç, dinamik [ve gayrı-kalifiye] nüfus avantajımızı
kaybedeceğiz/ diyebilir ve bu muhtemelen daha etkili olur ve hatta
*etnik kompozisyon* meselesini de şöyle bir çıtlatabilir. Ancak durup
durup *üç çocuk, üç çocuk, üç çocuk* deyince, öh.

Bir de neden kuru laf? Madem bu kadar önemli bir konu, hükümet *şu kadar
km yol yaptık, bu kadar yatırım yaptık* demekten sarf-ı nazar edip,
çocuk desteği vermeye başlasa: *Her çocuğa yarım asgari ücret* dese
mesela, memleketimizde üremeyi *meslek* haline getirebilecek binlerce
insan bulunacağından eminim. *Etnik kompozisyon* meselesinden
korkuluyorsa, memurlara has düzenlemeler yapılabilir. 18 mi, 38 mi, lira
cinsinden böyle bir *çocuk yardımı* yerine insanları teşvik eden bir
şeyler ödenir, kadınların *ya çocuk, ya iş* ikilemi düzeltilir vs.

Sayın Başbakan bu meseleyi para verecek kadar ciddiye almıyorsa, eh, biz
de onu çocuk yapacak kadar ciddiye almayız. Hocam Nasreddin'in dediği
gibi *parayı veren düdüğü çalar.*
