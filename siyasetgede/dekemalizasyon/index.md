==============
Dekemalizasyon
==============

:date: 2014-11-23 02:18:14 +0200

.. :Author: Emin Reşah
.. :Date:   12445-12476

Eğer bir Atatürkçü olsaydım, buradaki yazıları yazan adamın neden
Atatürk'le ilgili sorunları olduğunu sorardım. *Neden bir Türk
vatandaşı, yurdunu kurtaran kişiliğe gerektiği gibi saygı duymaz?* diye
sorardım.

Bu soru herhangi bir Kemalist'in zihninden geçmiş gibi cevaplayalım ve
propagandası yapılan Kemalist ülkünün, gerçekte o hedeflere ulaşmayı
engellediğini ve hatta engellemek üzerine kurulu olduğunu da ekleyelim.

Tarihi bir kişilik olarak Kemal Atatürk'e saygı duymak veya duymamak
neden önemli? Herhangi bir tarihi kişilik için herhangi bir his taşıma
*mecburiyeti*, adamların ölüp gitmiş olduğu gerçeğiyle ters. İnsanın
başka insana hakiki duygular besleyebilmesi için onunla aynı hayatı
paylaşması gerekir. Kendisi doğmadan ölmüş birini *aynen yaşıyormuş
gibi* sevmesini bekleyemezsiniz. Bu beklentiyi oluşturan insanların, o
kişiliği sevmekle kastettikleri başka şeydir, yoksa ölmüş ve benim
sevgime de, sevgisizliğime de pek ihtiyacı olmayan birine karşı ne
sevgisi?

Bir de geçmişte, bugüne gelmemize yardım eden herkese istisnasız sevgi
besleyecek olsak, tüm hayatımızı onlara temennah ederek geçirmemiz
gerekir. Bu da hayatın tabiatına ters. Ne yani, şimdi ben buhar
makinasını bulan adama Kemal Atatürk'ten daha mı az şey borçluyum, veya
transistörü icad edenler hayatımda daha mı az değişiklik yaptı?

O halde *Atatürk şöyle yaptı, böyle yaptı, ona bunu borçluyuz, şunu
borçluyuz* edebiyatı ancak bir *kültü* ayakta tutmak için anlamlıdır.
Bugün `Imperator Caesar Divi Filius
Augustus <http://tr.wikipedia.org/wiki/Caesar_Divi_Filius_Augustus>`__'un
kişi kültü ortada yoksa, biz ona senenin belli günleri temennah
etmiyorsak ve kendisine duyduğumuz mecburi saygı sadece Ağustos ayının
adında kaldıysa, sebebi Kemal Atatürk'ten küçük olması değil, Roma
İmparatorluğu'nda yaşamıyor olmamızdır. İnsanların sanki tarihi bir
bedahetmiş gibi, onsuz tarih asla mümkün değilmiş gibi anlattıkları
Atatürk'ün kişi kültü de, *ilelebet payidar kalması* eşyanın tabiatına
aykırı Türkiye Cumhuriyeti'nin sayesinde vardır.

Atatürk Cumhuriyeti yaratmadı, Cumhuriyet Atatürk'ü yarattı ve hala
ortalıkta olmasının sebebi de Cumhuriyet'tir.

Atatürk adını duyunca beyninden Pavlovyen salyalar akıtmayan ama ona
hala ihtiyacımız olduğunu söyleyenlerin iki temel fikri anladığım
kadarıyla şöyle: Evvela Atatürk'ün bir *ulus inşaı* projesi yürüttüğünü
ve adını, kişi kültünü *ulus* etrafında toparlayıcı bir sembol olarak
ileri sürdüğü veya ikincisi, İslam'ın etkisini kırmak için pozitif
düşünce geleneği olmayan bir ülkede kendi adını kullanmak zorunda
olduğu.

Her iki iddia da, eğer bugün alternatiflerini konuşabiliyorsak
anlamsızdır. *Ulus devlet* olmak bizim için olmazsa olmaz bir mesele
olmaktan çıktıysa, NATO'ya, Avrupa Birliği'ne girebiliyor, Kürtlerin ve
sair kesimlerin Türk olduğu iddiasını seslendirmek zorunda
hissetmiyorsak artık Atatürk'e ihtiyacımız yoktur. Bilakis Atatürk
dünyayla bu manada entegre olmaya bir engeldir. Cumhuriyet'in İslam'a
karşı projesinde başarısız olduğunu, kişi kültünün ve Cumhuriyet
kültürünün müslümanları dönüştürdüğünü ancak onları İslam'ın kendisinden
uzaklaştırmadığını görüyorsak, ikincisi de gereksizdir.

Türkiye'de bugün *toplayıcı* olacak sembollerin en kötülerinden biridir
Atatürk. Fırsatçılığı sayesinde devrine göre yeniden üretilmesi mümkün
olacak kadar elastik kalmışsa da, sembolü artık yama götürmeyecek ölçüde
eskimiştir. Bize hatırlattıkları arasında *yenilik* ve *gelişme* yerine,
bir takım sinirli adamların haykırdıkları ismi, abus çehresinden
duyduğumuz korku, `her gün başkasına şahit
olduğumuz <http://www.zaman.com.tr/mustafa-armagan/sivas-kongresinin-abdye-gonderdigi-mektup-nutukta-neden-yer-almadi_2131618.html>`__
tarihi gedikler, Hristiyanların *ezeli günah* doktrini gibi bir *ebedi
borç* yükünü ömrümüz boyunca taşımamız gerektiği var ama günümüzde
Atatürk'ten öğreneceğimiz ve onun *aydınlattığı* bir nokta mevcut değil.

Varsa yoksa slogan. Kemalizm'de altı doldurulmuş, hesabı verilmiş bir
fikir mi var? Sathî bir Pozitivizm'den ileri bir söylemi mi var? Bugün
Kemalizm'in bize vereceği ilkokul mertebesinde bir dünya görüşünden öte
ne kaldı?

İkinci mesele, yani Atatürk'ün Türkiye'de dindışı bir geleneğin sembolü
olması konusu kendi içinde bir başarısızlık barındırıyor, çünkü bugün,
geçmişindeki militan laikliğe rağmen Türkiye hala İslam'ın eksen olduğu
bir yer. İnançlısı da, inançsızı da İslam'ı seveni de, sevmeyeni de bu
eksen etrafında kendini belirliyor. Türkiye'nin sosyal sınıfları hala
İslam'a nisbetle, onun neresinde olduğunuzla ortaya çıkıyor. Alevilerin
CHP'ye oy vermesine şaşanlara şaşıyorum mesela, eğer Kemalizm temenni
ettiği gibi Türkiye'yi *İslam'ın karanlığından* kurtarabilmiş olsaydı,
Aleviler kendilerini ekonomik sınıflara göre belirler, Alevi'den çok
burjuva veya proleter olurdu. Eksen hala İslam olduğu ve kendilerini
İslam'a göre tanımladıkları için, haklarını pek ciddiye almasa da, din
konusunda kendilerine yakın buldukları CHP'ye oy veriyorlar.

O halde, Kemalizm'in ve Atatürk'ün kişi kültünün bu konuda da pek işe
yaramadığını kabul etmek gerek. Bunu İslam'ı, bu coğrafyada bulunmamızın
tek gerçek sebebi olarak gören biri olarak söylüyorum: Eğer bir fikir,
bir akım İslam'ı bu topraklardan çıkarmak istiyorsa, ondan daha iyisini
getirmek zorunda ve Kemalizm, en fazla *gerçek din bu değil* retoriğine
sarılarak *daha iyisini* beceremeyeceğini gösterdi. *Gerçek din bu
değil* ise, *gerçek din ne?*, Atatürk'ün bir kitabın sayfa kenarına
aldığı notlar mı, *yasamayı gökten yere indirmek* mi, Batı karşısında
yaşadığı aşağılık kompleksini müslümanlara hırlayarak çıkarmak mı,
sadece devletin keyfinin yettiği ayet ve hadisleri toplamak mı,
Peygamber'in ﷺ *büyük adam* olduğunu söylemek ama Kitab'ı kafasından
uydurduğuna inanmak mı, yoksa ne? *Gerçek din*'in ne olduğunu Kemalizm
bize öğretmiyor, İslam'dan uysallaştıracak kadarını alıyor ve
*geriliğimiz* için suçlayacak birileri lazım olduğunda, yine *elde var
bir* müslümanları suçluyor. Tamam, anladık, *gerçek din bu değil*, peki,
*gerçek din ne?*

Bu önemli bir problem, çünkü, Kemalistler müslümanlara *bahçede çıkan
zararlı ot* muamelesi yapsalar da, bahçenin bu *otların tümüyle beraber*
kendilerine ait olduğunu unutuyorlar. Bugün Türkiye'de hala İslam bir
sorunsa, hala başörtülü varsa, çok oy alan siyasetçiler dindarsa;
başarısız olan onlar değil, Kemalist düzendir. Bunu ikrar edip,
*beceremedik* demekten bile uzak durup, sabahtan akşama kendi kafa
konforunu sağlamak için, *makarna kömür* edebiyatıyla ıslak rüyalar
görmenin kime ne faydası var? Gerçekten kopmuş bunak ihtiyarlar gibi
abuk subuk konuşuyor ama malı mülkü çok olduğu, sefaret hatıralarında
önemli isimler geçtiği için sesini çıkaran yok. Tabii biraz da, *devlet
dedesinin saçmalamalarına saygı duyan torun* psikolojimiz mevcut,
Kemalist dede saçmalıyor ve biz onun saçmaladığını biliyoruz ama
*devlete saygı* diye bir şey öğretmişler ve sanki ben Atatürk'ün kişi
kültüne bir şey borçluymuşum da ağzımı açamazmışım gibi *Atatürk
olmasaydı* diye cümle kuran adamın ağzına küreği yapıştırmak yerine,
mantıklı bir şeyler söylemeye çalışıyorum.

Geçmişi değiştirecek değiliz. Bu ülke 80-90 senesini Kemalizm'le geçirdi
ve tabii ki insanların kafası, bilgisayar hafızası gibi bir anda
resetlenmediği için, Paşa'nın adını daha bir süre ortalıkta göreceğiz.
Bununla beraber, Atatürk'ün artık bu millete vereceği bir şey
kalmadığını ikrar edecek ve onu yeni nesillere *önemli tarihi
kişiliklerden biri* olarak tanıtacak ama ne borç edebiyatı, ne kimsenin
çözemediği *Atatürk ilkeleri*'ne bağlılık yeminleri, sadece iyisiyle
kötüsüyle, yaşadığı zamanı, kullandığı ve kaçırdığı fırsatları doğru
değerlendiren bir bakış. Bu ülkenin kurtulması gereken en büyük
psikolojik yük, kendimizi, varlığımızı, kurtuluşumuzu, dünyamızı
Atatürk'e borçlu olduğumuz anlayışı. Bu anlayış bitmeden, ne falanca
partinin seçimle başbakan olmuş Genel Başkanı'nın *diktatörlüğünden*, ne
filanca partinin siyaset üretemiyor, muhalefet edemiyor olmasından
yakınabiliriz. Samimi olacaksak, kurtulacağımız ilk yük Kemal Atatürk'ün
mirasıdır.
