Bizim Büyük Krizimiz
====================

:date: 2015-09-19 01:06:27 +0300

.. :author: Emin Reşah
.. :date: Fri Sep 18 23:39:37 EEST 2015 
.. :dp: 13214 


Yeni bir dünya için yeni hayaller lazım. Bizim hayallerimiz
tükendi. Kendimizi artık başkalarından daha kötü
hissetmiyoruz. Kendimizi *kötü* hissetmiyoruz. Önceden kötü hisseden
taraftaydık, aşağılanan tarafta, bu artık geçerli değil. 10 sene sürdü
ama artık *aşağıda* değiliz. 

Bir kriz olduğu aşikar. Türkeye'nin sağ siyasetinde önemli bir kriz
var. Bu krizin görünen kısmı işte, Tayyip Erdoğan'la olan
mücadele. Ancak kimse onun çarptığı cam duvarın başkaları için de
geçerli olduğundan bahsetmiyor. Bu ülkede, bağımsızlık şiarıyla
hareket etmeye çalışan hiçkimsenin sonu ondan farklı olmayacak. Biraz
daha esnetebilir, onun gibi biraz daha sert davranıp, üstten almaya
çalışabilir veyahut oyunu biraz daha uzatabilir. Ancak asıl meselemiz,
bağımsızlığımızsa, bunun da kafaların bağımsızlığıyla olacağını ancak
onları bağımsız yapacak fikrimiz olmadığını, yetmediğini göremiyoruz.

Fikren eksiğiz. İleri götürecek, onlardan bir adım daha ileri gidecek,
dans ederken, onların adımlarını da sürükleyecek derinliğimiz
yok. Onların bizimle ilgili konularda cahil olmadığını söylemiyorum,
onlar da bizi bilmiyor. Onlar dediğim Batı, ancak biz de onların bize
sunduğundan daha iyisini, bize diktikleri gömleğin daha uygun olanını
dikemiyoruz. Elimizden gelen sadece şu seksen senede öğrendiğimiz,
veyahut öncesinde Tanzimat'tan beri öğrendiğimiz bir takım kavramları
tekerleme gibi tekrar etmek. Mursi darbeye kurban gittiğinde
şaşaladık, çünkü bizim saftirik siyaset heyeti, demokrasinin bir
İslamcı tarafından asla ulaşılamaz, ulaşması düşünülemez, yaşanması
muhal bir şey olduğunu bilmiyordu. Veya bilmezden geliyordu.
Demokrasi nedir derseniz, adamlar hikayeyi Eski Yunan'dan alıyor lakin
Yunan'daki kadar demokrasi, Nebi'nin Medinesi'nde de, devlet görmemiş
Kafkas kavimlerinde de, And Dağlarındaki Berberilerde de,
Kızılderililerde de var. Bir takım kararları oturup konuşarak almak
demokrasiyse, arasan her yerde bulursun.

Ancak demokrasinin diğer anlamı, belli sınıfların diğerlerini manipüle
etmesiyse, ki Eski Yunan da, Roma da aslen bu manada demokrattılar, o
bizde zayıf. Bizde üstün olan sınıf, üstün olduğunu söylemekten
korkmaz. Üstünlüğünü isyan çıkmasın diye manipülasyona dökmez,
aşağıdakileri uyutmaya çalışmaz, çünkü üstün olan üstündür ve
üstünlüğünü inancından ve takvasından alır.

Tarih bir hikaye anlatma bilimi olarak, şunu anlatıyor: Eski Yunan
demokrasinin beşiğidir. Hasbelkader bugünkü irfan eksenimiz Çin
olsaydı ve Çin kültürü dünyaya teşmil olsaydı ve Çin'in siyasi kültürü
*demokrasi* anılsaydı, biz Çin'in tarihinden bir takım zamanlara
bakıp, demokrasinin Çin'de doğduğunu söyleyecektik. Ancak eksenimiz
Batı olduğu müddetçe, bir İslamcının, şu hani, çok barbar din olan
İslam var ya, onu fazla ciddiye alan bir adamın demokrat olması zaten
düşünülemez. En iyi ihtimalle *güzel demokrasimizi kendi emellerine
alet ediyordur* ve *haddi bildirilmesi gerekir.*

Ancak Batı siyasetinde, temel demokrasi geleneği üst sınıfların alt
sınıfları manipüle etmesi olduğu ve siyasetçiler de bu yönde yetiştiği
ve bizim gibi saf olmadıkları için, bu İslamcı denen zevatı sistem
içinde değerlendirmenin ve manipülasyon aracı haline getirmenin daha
faydalı olduğuna karar vermişler. Bu kararı ne zaman verdiler
bilmiyorum. Bizim zaten arada sırada tekbir getirip slogan atmaktan
başka sistem için tehlikeli olacak bir tarafamız yoktu. Arabanın
camına *Hüküm Allah'ındır* yazmakla sistem değişmiyor, siyasi hüküm de
Allah'ın olmuyor. [#f1]_

Şimdilerde bu kadar olsun bir iddiamız da kalmadı. Çok kısır ve sığ
zamanlardan geçiyoruz. Savaşın ortasında bulunduğumuz ve bu gibi
ayrıntılara takılmanın hoş olmadığı fikri yaygın. Velakin şahsen tek
derdimizin Tayyip Erdoğan'ın ikbali veyahut Ak Parti'nin iktidarı
olmasını hayret verici buluyorum.

Derdimiz AKP'nin iktidardan düşmesi veya çıkması, veya başkanlık
sistemi veya bu ülkenin acayip gelişmesi gibi şeyler değildi
aslında. Bunlar sadece yolda gereken, ilerlemek için, araç kabilinden,
*düşmanın silahıyla silahlanın* babından faydalı gördüklerimizdi. Bir
de kendimizi bu konularda eksik hissettiğimiz, bu memleketin de
işlerin olması gerektiği gibi yürüdüğü bir yer olmasını özlüyorduk.

İnsanların daha iyi yaşaması, daha az (veya sıfır) fakir bulunması,
daha çok kazanması güzeldir. Velakin bizim tek derdimiz bu
değildi. Bunlar sadece, gittiğimiz yere fazla sarsıntılı değil de,
rahat gitmek için kullandığımız, atla değil, arabayla gidelim
cinsinden gerekli gördüğümüz aşamalardı.

Arabaya bindik, bakımını yaptık, orasını burasını daha konforlu hale
getirdik, güzellleştirdik kısacası. Ancak arabayla nereye gideceğimizi
unuttuk. Daha doğrusu baştan beri tek derdimizin arabayı tamir etmek
olduğu ve bununla *herkesin gittiği yere* gitmekten başka bir
gayemizin olmadığını gördük.

Herkesin gittiği yerden kastım da, işte gelişmişlik, nükleer santral,
gayrısafimillihasıla, beşinci köprü, sekizinci havalimanı vs. Bunları
*gelişmişliğe* kafadan saldıran zevatın düşündüğü gibi kötü
gördüğümden söylemiyorum. Neticede bu ülke bugün iki milyon *davetsiz
misafiri* bir şekilde barındırabiliyorsa bu arabanın bakımlı olması,
daha iyi çalışması, ekonominin daha çok kazanmasıyla ilgili.

Mamafih asıl dert orada duruyor. Engelleri kaldırdık, araç da
eskisinden iyi şimdi, ancak menzil neresiydi, onu bilmiyoruz. 

Biliyormuş gibi yapıyoruz. Biliyormuş gibi yapmayı çok
seviyoruz. Menzilin olmadığını söyleyince bozulan çok oluyor. Falanca
kitap, filanca üstad diye başlıyorlar. Bu memlekette bir devlet
mefkuresi belki biraz Necip Fazıl'da vardır, biraz da
Mirzabeyoğlu'nda, ancak onların söyledikleri de, günlük siyasete
tatbik için pek yardımcı olmaz. Eğer o fikriyatın temel taşı, benim bu
etrafımda gördüğüm insanlarsa, uygulama ihtimali Türkiye'nin tam bir
askeri diktatörlüğe dönüşmesiyle olur ve bunun da mümkün olmadığını,
yaşamayacağını söylemek için sosyolog veya siyasetbilimciye gerek
yok. Memleketin insan profiline bakıyorum, bir de İdeolocya Örgüsü'ne
bakıyorum, kitaptan kafayı kaldırdığıma pişman olup yeniden okumaya
dalıyorum.

Bugün *İslamcı* camianın yaşadığı kriz bu. AK Parti'nin bunalmasının
sebebi de bu. Çünkü ilk adımda ne yapmamız gerektiği konusunda bir
fikrimiz vardı. *En azından eşit* olacaktık. Aşağı yukarı olduk. Bizi
hala eşit görmeyenler olsa da, çok büyük ayrımcılık kalmadı. Ancak
eşitlikten sonra ne geliyordu kısmında takıldık. Böyle bir mefkure
olmadığı için, yani bizim bu ülkeyi Batı'nın ekseninden çıkarıp,
bağımsızlaştıracak mefkure nedir, kafaları bağımsızlaştıracak ve son
birkaç yıldır tüm ahlaklarını soyunan fikri müstemleke valilerini
susturacak sözümüz var mı?

Bizim cenahın bazı yazarlarını okuyunca, bu *varmış gibi yapmanın*
hayatları boyunca devam eden bir alışkanlık olduğu izlenimi doğuyor
bende. *Falanca kitaptaki sırlar* diye başlıyorsa ve hiçbir alıntı
yapmıyorsa mesela, sadece bir takım faraziyeleri alt alta diziyor ama
sarih bir ifadeyle, *bu konuda şöyle yapılması gerekir* diyemiyorsa,
topu hep *daha yükseklere* atıyor, bir takım üstadların veya o da
olmadı, Allah'ın kitabının bütün dertlerimize çözüm içerdiğini
söylüyorsa, bahsettiğimin bir örneği sayabilirsiniz.

Öyle bir fikir yok. Adam sana gelip, *vergiler nasıl olacak?*
dediğinde, *Allah'ın kitabında yazıyor* veya *Risalelerde var*
diyemezsin, çünkü bunlarda modern vergi sistemiyle alakalı bir ifade
yok. Telif hakkıydı, patentti, imalattı, şirketlerin ve sermayenin
organizasyonuydu, yönetimde adaletti vs. konularda da pek bir şey
bulamazsın. İlkeler vardır, ancak bu ilkelerin şartlara göre nasıl
uygulanacağını beyninden kan gelinceye kadar düşünmen gerekir.

Ezelden beri düşünmeyi sevmezdik ve bu sebeple çok güzel şekilde
ehlileştirildik, bize *parti* diye kaybedecek bir şey verdiler ve biz
bunu kaybetmemek uğruna her tür savaşı vereceğimizi
gösterdik. İdealimizin en fazla başkanlık sistemi, partinin iktidarı,
daha iyi ekonomi ve istikrar olduğunu gösterdik. Bunlar olursa, bizim
de en fazla herkesin gittiği yere gideceğimizi biliyorlar. İstedikleri
sadece bundan emin olmak. Kafileden ayrılmayacağımızdan ve fazla öne
geçip, onlarla yarış etmeye kalkmayacağımızdan emin olmak için
Erdoğan'ı değiştirmeye çalışıyorlar.

Böyle bir fikir krizi sanki yokmuş gibi yapıp, işte birbirimize neden
daha çok oy alamadığımız için kızabiliriz. Falanca aday olsaydı,
filanca bilmemne olsaydı vs. Bunların hepsi haklı da olabilir. Ancak
ne Tayyip Erdoğan'ın başkanlığı, ne 2023 hedefleri, ne 2071
bilmemnesi, bizim buradaki asıl hastalığımızın artık eski ideallerin
sadece adını arabanın yedek parçası babında kullandığımız gerçeğini
değiştirmez.

Heyecanlı heyecanlı konuşup, bizi hala eşit görmedikleri için
kızdığımız insanlara kendi hukuklarının münafığı oldukları için daha
yüklenebiliriz. Ancak onlar şarap içmediğimiz sürece bizi *çağdaş
demokrat* görmeyecek. Biz ise, bu yolda nereye gittiğimizi tam
bilmediğimiz için, bir ihtimal bir iki tur daha atıp, sonunda onların
gittiği yere gideceğiz.

Allah'ın yardımı gelmediği sürece görünen bu. 

.. rubric:: Notlar

.. [#f1] Benim çocukluğunmda, daha doğrusu AKP devrinden önce bazı
         arabaların arkasında *Huzur İslam'da*, *Hakimiyet
         Allah'ındır* falan yazardı. Senelerdir görmedim böyle bir
         araba. En son benzer bir yazıyı, özentilik ve cehaletin
         karışımı, مولك آلاهیندیر şeklinde gördüm bir arabanın
         arkasında. Osmanlıca yazdığını sanıyordu herhalde,
         lafzulllahı bile tanıyamayacak kadar zor durumdaki
         kardeşimiz. "Mülk"ü (ملك) hadi yanlış yazdın, "Allah'ındır"
         (الله‌ڭدر) derken, orada lafzullah'ın değişmeyeceğini
         akledebilirsin, değil mi canımın içi?

.. [#f2] Bu yazıda *İslamcılık* denenin, ülkenin etrafındaki sair
         silahlı oluşumlarla alakası yoktur. Onların aşamasının
         bizimkinden de geri olduğunu ve nihayetinde duman dağılıp,
         *devletlerini* kurduklarında, bir *İslam Cumhuriyeti*, bir
         *Emirlik* veya her neyse, onda da aynı sıkıntıların ortaya
         çıkacağını biliyoruz. Bugün elde silahıyla poz veren mücahid
         kardeşimiz, çalışan bir devlet sistemini idare ederken, en az
         bizimkiler kadar *taklitçilik* yapmak zorunda kalacak. Eğer
         insanların nihayetinde doğru yaşamasını temin edemiyorsak,
         onları bir süre hapsederek yanlışa sapmalarını engelleyemeyiz.
