Demokratik İslamcılık
=====================

:date: 2015-06-22 01:08:30 +0300

.. :author: Emin Reşah
.. :date: Sat Jun 20 13:24:05 EEST 2015 
.. :dp: 13123 


Türkiye ne kadar İslamcı olabilir? Bu sorunun cevabını vermeden
atılmış politika adımlarının sonunda hüsran getirmesi
mukadder. Erdoğan belki, bir ihtimal, elinde bu insanları
*İslamcılaştıracak* bir (sihirli veya sinirli) değnek olduğunu ve
halkın hayatı zorlaşsa da kendileriyle beraber olacaklarına
inanıyor. Ben inanmıyorum.

Bu soru AKP içindeki farklı siyaset tarzlarının da temel farkını
teşkil ediyor. Türkler İslam'ı veya onu referans alan siyaseti ne
kadar benimseyebilir? İşler iyi giderken ne kadar benimser (görünür)
ve işler sarpa sardığında, ne kadar devam eder? 

İslam bir *demokrasi dini* değil. İnsanların güvenini kazanmak için
yollar sunsa da, onlardan beklentileri demokrasinin beklentilerinden
hayli fazla. İslamcılar oy toplamış olmanın getirdiği güçle bazı
soruları erteledi. *Demokratik bir rejimde ne kadar İslamcı
olabiliriz?* bu soruların önemli olanıydı.

Bu soru sorulmamış veya herkes cevabını biliyormuş gibi yapabilir
ancak insanlar *İslam* dolayısıyla sıkıntı çekmeye başladıkları anda,
bunlar çok ufak sıkıntılar da olsa, sorular çoğalacaktır.

İkinci mesele de şu: Tutarlılık gerekir. İslamcılık yapıyorsan, sadece
oy toplarken değil, hizmet üretirken de, yaşarken de İslamcı olabilmen
gerekir. İnsanların İslam algısını esnetmek mümkün olmadığına göre,
ona uygun yaşamak zorundasın. Hayaller çadırdaki Ertuğrul, hayatlar
Versailles'daki Louis bir safhadan sonra siyaseten yorar.

Türkiye İslamcıları 60'lardan başlayarak ürettikleri tüm fikrî
müktesebatı, 2000'lerde uygulama imkanına kavuştu. Konuşulanların
ekseriyetinin uygulanma imkanı olmadığını gördüler. Uygulayabildikleri
sadece Türkiye sosyolojisinin ve dünya güçler dengesinin imkan verdiği
kadarıydı. Misalen, faizle sadece ekonomik sınırlar içinde mücadele
edebildiler, tamamen kaldırmaları mümkün değildi. İçki veya zinayı
sadece *Avrupa'da ne kadar varsa* o kadar sınırlayabildiler ve net
manada sınırlama imkanları olmadı. Bunun ötesine geçmeleri mümkün
müydü? Kısa cevap, hayır. *Milli irade* ile geldiysen, o milli irade
ne kadar izin veriyorsa o kadar *İslamcılık* oynayabilirsin. O irade
de, başörtülü okula gitmeye izin verir ama başörtüsünü mecburi yapmana
izin vermez, Batı gibi kalkınmaya izin verir ama Batı'yı toptan
karşına almana izin vermez.

-----

Türkiye idaresinin Arap alemi veya sair müslümanlar için bir model
olabileceği konuşuluyor. İslam alemindeki popüler mücadele
yöntemlerine nazaran daha sakin ve medeni bir mücadele usulü olduğu
aşikar velakin bunun İslam'ın makbul bulacağı bir hayatı ne kadar
uygulamaya geçirebileceğini soran yok. Aslında yapılan Müslümanların
harala gürele dünya sistemine entegrasyonu. Dünya sistemine onların
istediği tarzda entegrasyon. Bir defa teslim olduğunda, söyleyecek
sözün kalmayacak.

-----

Müslümanların bir kısmı, idarenin müslümanların elinde olmasının
*İslamcılık* açısından yeterli olduğunu düşünüyor. Bir mevhum vadede
bütün işlerin daha iyi olacağına inanıyor. *Şimdilik* böyle olsun,
sonra sırası gelince *tam müslüman* da oluruz. Bu Komünistlerin bütün
sorulara *devrimden sonra* diye cevap vermesine benziyor. Aslında bir
cevap değil.

Kısacası diyeceğim o ki, demokrasi vasıtasıyla İslamcılık ancak bu
kadar olur, yani pek mümkün olmaz. Zira *halk* denen grup, temelde
küçük menfaatleri için oy verir ve onu ideolojik olarak yönlendirmek,
eğer tüm yönlendirme cihazları elde değilse mümkün değildir. Görünen
vadede Türkiye'nin blok değiştirmesi veya ittifaklarını yenilemesi
mümkün olmadığına göre İslamcılık da *batı tipi toplumun renklerinden
biri* haline gelecektir.

