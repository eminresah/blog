=====
Nüfus
=====

:date: 2014-11-23 02:18:14 +0200

.. :Author: Emin Reşah
.. :Date:   <12044 - Thu 17:14>

Başbakan'ın *üç çocuk* diskurunun altındaki etkenlerden biri *Türklerin
nüfusu azalıyor* tesbiti olmalı. Kimin ne şekilde hesapladığını
bilmediğim 2.21 diye bir sayı var, *bir toplumun hayatına devamı için
gerekli minimum çocuk sayısı* diyorlar, 2.21'in altına düşünce toplum
nalları dikiyormuş.

Bir toplumun yaşamasının nüfusa ne kadar bağlı olduğunu bir kenara
bırakalım. Şimdiki Türklerin yüz sene önceki Türklere göre ne kadar
Türk, ne kadar *gayrıtürk* olduğunu da boşverelim. Diyelim ki, tamam,
evlenmeyenleri falan hesaba katınca, her nesilde 2 kişiden 2.21 kişi
üretmezsek Türkler yok olur.

Bu sayının böyle sabit bir sayı olması biraz tuhaf değil mi? Nihayetinde
Türklerin bir toplum olarak varolup olmayacakları sadece kendi
nüfuslarına değil, diğer toplumların nüfuslarına göre de farkeder. Eğer
diğer toplumların nüfusu tavşan gibi nesilde 3 katına çıkıyor, yani 2
kişiden 6 kişi doğuyor ama Türklerin nüfusu efendi efendi sabit
kalıyorsa mesela, doğum oranının 2.21 olması Türklerin yaşamasını
sağlamaz. Nüfusları nisbi olarak azalıyor demektir. Yok Türkler nesilde
2 kişiden 1.5 kişi üretiyor, diğer toplumlarda bu sayı 1 civarında
gerçekleşiyorsa, Türklerin nüfusu nisbi olarak artıyor demektir.
Kısacası mesele Türklerin ne kadar hızla ürediğinden çok, diğerlerinin
ne kadar hızla ürediğinden geçiyor.

Eh, peki diğerleri ne alemde? Endüstrileşmiş toplumların hepsi Türklerle
benzer oranlarda büyüyor. Nüfusun arttığı ülkeler Afganistan gibi
kadınların herhangi bir ekonomik faaliyetinin *olamadığı* ülkeler. Kadın
eğitim görüp, ekonomik hayata katıldığında, bir yandan da nüfus artışına
yardımcı olamıyor. Yani eğer nüfus konusunda çok endişeliyseniz,
yapabileceğiniz şey kadının okumasına, çalışmasına engel olmak ve sadece
çocuk doğurmasına teşvik etmek. Bunu yapmak Türkiye de, başka yerlerde
de mümkün değil. Bu kriterler Kürtler için de, Araplar için de, Ruslar
için de geçerli. O sebeple *ya biz azınlık kalırsak* korkusu da pek
gerçekçi değil.

Dünya nüfusunun artışı on milyar civarında duracak, Türkiye nüfusu da
yüz milyon civarında bulunacak. Belki o zamana kadar Türkler, bir
toplumun yaşamasının nüfusuna değil, birbiri arasındaki bağlara ve
yaşattığı değerlere bağlı olduğunu, 2000 senedir çoğunluk olmamış
Yahudilerin yaşıtı oldukları Mısır gibi, Babil gibi nüfusu çok
toplumlardan daha uzun yaşadıklarını farkedecek.
