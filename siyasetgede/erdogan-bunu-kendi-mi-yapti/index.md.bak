============================
Erdoğan Bunu Kendi mi Yaptı?
============================

:date: 2014-11-23 02:18:14 +0200

.. :Author: Emin Reşah
.. :Date:   <>

`Şuradaki bir
yazıda <http://mervesebnem.com/post/51997620169/basbakan-gemileri-neden-yakt>`__
özetle deniyor ki, Erdoğan bu Gezi Parkı olayını bilerek alevlendirdi.
Yurtdışında Türkiye ile pazarlığı olanlara, bilhassa Suriye konusunda
*eğer istediğim olmazsa, ülkedeki stabiliteyi yok eder, sizin
yatırımlarınızı da heder ederim* demek için hareket etti.

Erdoğan'ı dinlerken bu intibaı edinmeyi ben de istiyorum. Eyleme dair
söylediklerinin gerisinde yontulmamış kasaba politikacısından öte bir
üslup olduğunu, nobranlığından değil, yurtdışındaki veya yurtiçindeki
siyasi rakiplerinin heyecanından faydalanmak istediğini umuyorum.

Hedefleri Suriye değil de, mesela tıkanmış Anayasa görüşmelerini kendine
başkanlık yolunu açacak şekilde hızlandırmak, son dönemi olduğunu
söylediği üçüncü döneminde bir erken seçim yapıp *bu dönem sayılmaz, bir
dönem daha* demek veya parti içindeki muhtemel rakiplerine halk
tarafından ne kadar sevildiğini gösterip, Cumhurbaşkanlığı için
çıkabilecek pürüzleri önceden gidermek olabilir. Bunlara başka komplolar
da ekleyebilirsiniz, ulusalcı olsam şu sıra meselenin aldığı yönden
kuşkulanır, Erdoğan'ın olayları büyütüp olağanüstü hale yol açmaya
çalıştığını düşünürdüm mesela. *Diktatör Erdoğan* ya, herhalde
diktatörlüğünü bu şekilde kemale erdirmeyi planladığını veyahut bir
şekilde iç savaş çıkarıp, planladığı *İslam Cumhuriyeti'ni* kurmayı
tezgahladığını.

Velakin bütün bunlarda iki sorun var: Katılanlar da, Erdoğan da dahil
kimse, bu olayların bu şekilde seyredeceğini bilmiyordu. Dışarıdan
bakınca bu eylemlerin birkaç hafta önce Emek Sineması eylemlerinden bir
farkı yoktu; bu memlekette *entel dantel takımı* böyle eylemleri ben
bildim bileli yapar ve hiçbiri de işe yaramaz. Günler ve geceler boyunca
süren eylemlerin, Vali'nin şark kurnazlığı yapmaya çalışıp sabahın
5'inde millete gaz tutmaya başlamasıyla alevlendiğini unutmayalım.
Normal şartlar altında Vali gayet başarılı şekilde direnişi kırar,
eylemcileri bir gece gözaltında tuttuktan sonra mesele unutulurdu.
Geriye bakıp komplo teorisi yazmak kolay ama işin içinde insan
psikolojisi olduğunda, böyle incelikli tezgah kuramazsınız.

İkinci mesele Erdoğan'ın seçilmiş, vatandaşından oy bekleyen bir
politikacı olarak herhangi bir karışıklıktan en fazla zarar görecek
taraf olmasıdır. Batılı firmalara iğne batırmak için kendine çuvaldız
batıracağını iddia etmek tuhaf. Bu konu gidip Suriye'de karışıklık
çıkarmaya benzemez. Bir gecede %5 oy kaybedersin, bir haftada %10 oy
kaybedersin. Yarın Batılı adam seni ülkesinde istikrarı sağlayamayan
biri olarak görür, muhalefet sapıtır, belki delinin biri eline silah
alıp odanı basar. Hasılı böyle bir karışıklığın ülkede en fazla zarar
vereceği taraf, ne Batı, ne Doğu, sadece Erdoğan'dır.

Bu millet militanlıktan hoşlanmadığını, Cumhuriyet mitinglerini kös
dinleyip, sandıkta %47 oy vererek gösterdi. Gördüğümüz kadarıyla Türk
siyasetinde militanlaşmayı körüklemek ters tepiyor. Erdoğan için de
benzer analizleri müteakip seçimlerde muhtemelen herkes yapacak.

Ben meseleyi daha basit düşünüyorum: Literatürde `Hanlon'un
usturası <https://en.wikipedia.org/wiki/Hanlon's_razor>`__ diye geçen
bir kural *beceriksizliğe (veya aptallığa) atfedilebilecek bir yanlışı
kötü niyetle açıklama* diyor. Ben de burada Erdoğan'ın hala olayları
doğru okuyamadığını, ona *siyasi kurt* olarak bakmaya çalışsak da
baltayı taşa vurduğunu düşünüyorum.

Nobran üslubu, *dikleşmeden dik durma* siyaseti ortada başka siyasi
aktörler de varken işe yarıyordu. Mahallenin kabadayılarına karşı
kendisi delikanlımızdı. Ancak kabadayılar yenilip, ordu siyasetten
çekilince, üslup rahatsız etmeye başladı. Bunun farkında olan yakın
çevresinin, Bülent Arınç'ın, Gül'ün, Topbaş'ın konuyla ilgili
açıklamaları onun söylediklerini düzeltmeye çalışır meyanda. İçlerinden
(veya dışlarından) Erdoğan'ın Fatih Altaylı'ya söyledikleri hakkında ne
düşündüklerini merak ediyorum. *Twitter toplumların belası* mı? Bu adam
mıydı, Amerika ziyaretinde Silikon Vadisi'ni gezen?

Neticede sonraki yakıp yıkma da dahil olmak üzere, bu işin sorumluluğunu
Erdoğan'ın üzerinde görüyorum. Bu memlekette *bir karışıklık olsa da
polise saldırsak* diyen az grup yok, bunu bilmiyor değil. Bu işlerin
zıvanadan çıkması ülkenin Başbakanı olarak onun umurunda değilse,
sokaktaki adamın, ezeli muhalifin, ekşi Kemalist'in, falanca örgüt
mensubunun umurunda olmasını da bekleyemeyiz. *Onlar yanlış yapacak, sen
düzelteceksin.*

Özür dileyeceğini ummuyorum, Roboski gibi daha büyük felaketler için
özür dilemedi. Bununla beraber bu işin kendisi için pek hayırla
neticeleneceğini de sanmam. Onu iktidara götüren, bugün eylemcilere
sataşan ve her yaptığını güzelleyen *militan AKP'liler* değildi, kime oy
vereceğinin kararını nezaketle vermeye çalışan sessiz çoğunluk onu
iktidara getirdi. Militan AKP'lileri fazla konuşmaya başlatırsa,
sonlarının sabah akşam Atatürk'ten bahsedip, ikrah ettiren ulusalcılar
gibi olacağını da gözden kaçırmamak lazım.

Edit: Bu yazıda ele almadığım bir ihtimali *sonraki bir yazıda* ele
aldım.
