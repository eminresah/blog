======
Alfabe
======

:date: 2014-11-23 02:18:14 +0200

.. :Author: Emin Reşah
.. :Date:   <>

Uzun zamandır rastlamıyorum ama önceden alfabe tartışmaları yapılırdı.
*Osmanlı Türkçesi'nin faziletleri* ile *Osmanlı yazısının Türkçe için
yetersiz olması* temelli tartışmalar.

Osmanlı alfabesi Türkçe için uygun mudur? Değildir. Ancak bu uygunsuzluk
onu değiştirmeyi haklı çıkarır mı? Çıkarmaz. Bugünkü Türk alfabesi de
mükemmel bir alfabe değil ama değiştirilmesi sadece teknik uygunluk
meselesi değil. Bana kalsa ğ harfini hepten kaldırır, ı'yı ï gibi yazar,
Atatürk'ün adını *Qemal* diye görmek istemediği için kaldırdığı q
harfini ekler, düzeltme işaretiyle idare edilmeye çalışılan ince l'yi
müstakil harf haline getirirdim ama bu ufak değişiklikler bile sadece
teknik değişiklik değil, gelenek değişikliği getirir ve teknik faydaları
ne olursa olsun, sadece bu açıdan değerlendirilmez.

Osmanlı yazısının yetersiz kısımları düzeltilebilirdi. Mesela و
harfine birkaç diakritik işaret eklenerek u, ü, o ve ö sesleri ayırt
edilebilirdi. Sonuçta Latin alfabesinde de *umlaut* kullanmak
zorundayız, Romalılarınkini aynen kullanmıyoruz. O sebeple teknik
yetersizlik değiştirmek için sebep değil. Osmanlıcayı da *yazıldığı
gibi okunan* ama aynı zamanda hızlı yazılabilen bir yazı sistemine
dönüştürmek ve geçmişle bağı tümden koparmamak mümkündü.
