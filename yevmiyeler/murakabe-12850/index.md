---
title: "Murakabe 12850"
date: 2014-11-23 02:18:14 +0200
dp: 12850
tags: []
---

/Tanrılar, tanrılar, tanrılar./ Okudukların ne böyle hep?

İlginç. Pratchett'in *Küçük Tanrılar*'ından sonra Gaiman'ın *Amerikan
Tanrıları.*

Neopaganizm kitapları mı bunlar?

Daha çok insanın kendine tapmasının kitapları. Pratchett biraz daha
komik ve gayrıciddi, Gaiman'ın kitabının yarısından azı bitti henüz,
ancak konuyu ele alış tarzı hoşuma gitmedi. Nereye gitmek istediğini
kendi de bilmiyor, belki bu iyi de bir şey, çünkü sonunu biliyorsan
sezdirmen de mümkün ve tadı kalmayabiliyor. Ancak bir şaşkınlık var,
*Tanrılar* dediklerinin ne olduğu konusunda kafa karışıklığı.

Her iki kitap da *güçsüz tanrılardan* bahsediyor sanırım.

Evet. İlki fantastik edebiyata dahil olduğu için daha rahat tabii.
Gaiman'ın kitabı da fantastik sayılır ama kurgu rahat değil. İlkinde
*Tanrılar büyüdükçe içi boşalır ve insanların inancına muhtaçtır* diye
bir fikir vardı. İkincisinde eski tanrıların neden ortalıkta dolaştığını
ve neden eski yerlerinden Amerika'ya göç etmiş olduğu, madem eskiden
daha iyiydiler, eski yerlerinde neden kalmadıkları belli değil mesela.
Bütün kitap bu *Amerika'ya gelen eski tanrılar* fikri üzerine kurulu ama
anlatım topallıyor.

Okumaya devam ediyorsun ama.

Okumaya devam ediyorum çünkü dili iyi. Bir de *neopaganizmin* nasıl ele
aldığını merak ediyorum. Konu *eski tanarılar* ve *yeni tanrılar*
arasındaki kavgaya dönüşecekmiş izlenimi veriyor ve bu yeni tanrıların
ne olduğu ve nasıl *varolduğu* da önemli. Bir de bu eski tanrılar neden
hala var, onlara inanan kalmadığı halde nasıl binlerce yıldır yaşamaya
devam ediyorlar ve bazıları nasıl ölüyor?

Bu konularda *tatmin edici* bir cevap bulacağını mı düşünüyorsun?

Umudum giderek azalıyor ama kitap büyük bir kitap. Diğer yarısında
yapılabilecek çok iş var. Gerçi böyle kitaplar iyiye değil, kötüye
gider, yazar da en sonunda bıkıp bitirir veya bana öyle gelir hep.
Bakalım Neil Gaiman nasıl devam edecek?

Bu kitabın filmi de mi varmış?

Seyretmedim ama olması muhtemel. Yazarın kafasında *bu kitap sinemaya
uyarlanabilir* fikri olduğunda, kendini belli ediyor. Bunda çok bariz
değil ama son zamanlardaki popüler kitapların çoğunda bu *arıza* var.

Neden *arıza?*

/Filmi çekilebilir/ olmak bir kitap için aslında pek matah bir durum
değil. Eğer filmi çekilebiliyorsa, zaten otur senaryo yaz, onu filme
çeksinler, neden bizi uğraştırıyorsun? Kitap yazıyorsan, filme
çekilemeyeceği için veya görüntü ve sesle aktarılamayacak konulardan
bahsettiğin için yazmalısın.

Ama neticede edebiyat her zaman sahnelerden bahsediyor. Hem kafanda
görüntü canlanmıyorsa, nasıl anlayabilirsin ki kitabı?

Görüntü canlanır, evet, *anlam* dedikleri zihnin *içeride* inşa
edebildiği görüntüye deniyor. Kitabı anlamak için de zihninde inşa
etmelisin. Bir filmi anlamak onun için kitabı anlamaktan daha kolay
geliyor. En azından *kolay filmleri* anlamak.

Zor kitapların kolay filmleri olamaz mı?

Olur mu sence? Kafka'nın Dava'sının, Auster'in New York kitaplarının
veya Proust'un uzun kitabının *kolay filmi* olur mu? Bunlardan film
üretebilirsin ama bunların filmi olmaz. Ulysses'in filmini nasıl
yapacaksın mesela, Dublin sokaklarında gezen bir Leopold Bloom. E,
sonra?

Sinema dili diye bir şey var.

Bilmediğim bir dil ve doğal bir dil değil. Bu konuda okuduklarımın hemen
hepsi Eco'nun *overinterpretation* (aşırı tefsir) dediği hastalıktan
bizar göründü. /Filmin şu sekansında şu yedi renkli top, sağdan sola
doğru yuvarlandı ve buradan karakterlerin dünyasının devrildiğini
anlıyoruz./ Hayır, aslında karakterlerin dünyasının devrildiğini filmin
genelinden anlıyoruz, burada da ona dair bir işaret görüyoruz ancak
aslında bu işaretin anlamını filmin geri kalanı söylüyor. Toptan bir şey
anladığımız yok gerçekte, az önce bir trafik kazası oldu ve top da o
kaza neticesi yuvarlandı ancak kazayı bilmeseydik, yuvarlanan toptan iki
çocuğun birbiriyle oynadığını anlardık en fazla. Veya ona benzer bir
şey.

Böyle *enteldantel* filmleri sevmiyor musun?

Bazısını severim, bazısını sevmem. *Tempoyu yavaş tutayım da millet ne
kadar önemli konuları nasıl anlattığımı anlasın* kafasıyla giden
filmleri sevmem, bir film bütünüyle bir şey anlatmalı, onu buraya, şunu
şuraya koyacağım, güzel güzel simgeler oyacağım/ diyerek çekilen
filmleri sevmiyorum. Filmin ne olduğunu anlamaya *uğraşıyorsan*, naçiz
fikrimce, iyi bir film değildir. Uğraşınca her şeyden bir anlam çıkar
çünkü, seyirciyi uğraştırmak da o sebeple çok *yüksek* bir hedef değil.

Uğraşınca hayattan bile anlam çıkıyor.

Evet. *Sinema dili* dedikleri de böyle biraz. Uğraşınca benim hayatım da
gayet *sanat filmi* gibi, az önce karanlıktı, namazı kıldım aydınlandı
mesela, *namaz kılınca dünyam aydınlanıyor* anlamı çıkardım hemen.

Su içince de ne kadar insan olduğunu anlıyorsun.

Onu çok su içince daha iyi anlıyorum. İnsanı tüm kaygılarından
uzaklaştırıp, tek bir kaygıya kitliyor. Üç litre su içmiş adamın pek
*varoluşsal sorunları* olmaz mesela.

Koridorda omzunda bebekle yürürken de olmuyor.

Öyle zamanlarda insanın hep bir omuza ihtiyaç duyduğunu düşünüyorum.
Hayat başkalarının omzudur.

Hayatını çekip yorumlayarak yayınlamalısın.

Sağol.

