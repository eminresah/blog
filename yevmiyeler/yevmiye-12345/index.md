---
title: "12345. Günün Yevmiyesi"
date: 2014-11-23 02:18:14 +0200
dp: 12345
draft: true
tags: []
---

    Yaşam ve ölüm arasında Ali bey, hep sevdiklerimizi yitirmekle
    uğraşırız. Onların yok olması bizi korkutur ve bu korku onların yok
    olmasından daha büyük bir acı verir. Korku bizimle konuşmaz, sadece
    buyurur. Biz de korkuya konuşmayı aklımıza getirmeyiz,
    söylediklerini yapınca büyümeyeceğini düşünürüz.

    Böyle olmadı. Bana korkmamı söyleyenlere dönüp *hayır, korkmak benim
    değil* demek isterdim, demedim. Korkuyormuş gibi yaptım ama korkuya
    kendimi bırakmadım.

diye başlayan bir hikaye yazmayı denedim ve yine olmadı.

--------------

Kesin olmakla beraber veya kesin olmamakla beraber kesin olmasını
umduğumla beraber kendimi takdir edilmeye değer görmüyorum. Tefsir
edilmeye değer buluyorum.

--------------

İnsanların kafasını merak ettiğim zamanlar oluyor. Ne düşünüyorlar? Bu
merakımı herkes için tatmin edebilmiş değilim ama içine bakmaya
yaklaştığım kimselerde duyduğum ümit kırıklığı yeterli.

--------------

Tüm cevapların anası ölüm. Tüm soruların anası ölüm.

--------------

Masal yazmak istiyorum. Zevk alarak yazacağımı sanmıyorum. Masalları
sevmem ben ama oğluma masal okurken daha iyisini yazabilecekmişim gibi
geliyor. *Masal* derken masaldan bahsediyorum, çok derin hikayelerden
değil, hayalgücünü gıdıklayan ve bir dere gibi kıvrılarak akan
hikayelerden. Konular hep kır veya sokak konuları. Uzayda, çalışma
yerlerinde, savaşlarda, bilgisayarlarla geçen masallar yok. Eşyaları,
duvarları, yemek takımlarını, pipetleri, sobaları, yaprakları, araba
lastiklerini konuşturan da görmedim. En fazla hayvanlara dil veriyor
masalcılar.

Yapmak istediğim ama yapamadığım pek çok pek şey var. Yazmak
istediklerim dolu. Eskiden daha çoktu, şevkim de zamanın elinde çürüdü
gitti.

Bir de şevkpalazı insanlarla fazla mesai geçirince böyle oluyor.

Ama bir dinleyicim olacaksa bence masal yazabilirim. Şimdiye kadar
yazdıklarımdan daha faydalı bile olabilir.

--------------

/Düşüncem geç gelişti/ diyordu Oğuz Atay. Benimki geç gelişmedi ama
ifade edecek hale gelmem uzun sürdü. Hala o hale gelemedim.

--------------

Kendimde bir duruluk hissediyorum. Sakinleştim.

Tüm uhrevi ve dini telmihlerinden uzak kalmak şartıyla *sanırım erdim*
diyecek kadar sakinleştim. Bizde *erdim* deyince, *hadi bize bi keramet
göster la* diyen tipler var. *Kızım bi Fransızca konuş da teyzenler
duysun.*

Bir de *cennetlik* görülme tehlikesi var. İnsanlardan uzak duruşumun bir
sebebi Allah nezdinde işimin garanti olduğunu düşünmeleri. Böyle
düşünen, düşünmesi muhtemellerden uzak duruyorum. Dini telmihlerinden
ayrı dediğim bu. Birilerinin *işimi* garanti görmesi kadar işimi
zorlaştıran mevzu olacağını sanmıyorum.

Tuhaf bir hafiflik hissi. Hayat aynı hayat ama ben biraz denişiğim.

Yazıların azalması biraz da bundan.

--------------

Sinirlenmem gereken, sosyal medyada okuduğum iş, aş, eş, beşer
şikayetlerinden daha büyük bir olay yaşadım. *Daha büyük* olduğunu
düşünüyorum ama böyle hissetmiyorum. Belki de değildir. Onbeş gündür
uğraştığımız bir makalede, hocaya teslim etmem gereken sabaha kadar
başkasından makale ve sonuç bekledim. Bir haftadır beni oyalayan hanım
kızımız çeşitli yerlerinde *TODO* yazan, anlattığı yerleri de pehlivan
tefrikası gibi uzatan bir metin gönderdi. Bunu da teslim etmem gereken
zamandan üç saat önce, sabah altıda gönderdi. Dergiden uzatma istedik
ama bilmiyorum ne olur.

Sonradan baktığım kadarıyla bana gönderdiği sonuçlar da yanlıştı. Yanlış
derken, *en iyi* gibi görünenin *en kötü* çıkmasından bahsediyorum.
:math:`\frac{3}{5}` yerine :math:`\frac{5}{3}` yazıp, *ay bu sonuçlar
çok iyi* demekten. O sonuçlar üzerine yaptığım tüm yorumlar berhava
oldu.

Şimdi böyle bir durumda içimden bir öfke yükselmesini beklerim. Normal
olanı bu değil mi? Bana biri bunu anlatsa, sonra da ne kadar kızdığını
anlatsa gayet normal karşılarım.

Velakin böyle bir durum yok. Dalga geçer gibi attığı maillere bile cevap
vermiyorum. Cevap verecek halim olmadığından, öfkeden köpürüp boğasım
geldiğinden değil. Sadece *bir dahaki sefere bu hanım kızımızla
çalışmayacağım* gibi bir şey geçti içimden, o kadar. Bunu da *bir dahaki
sefere* kadar aklımda tutabilir miyim bilmiyorum. (Yasemin'e söyledim,
bana hatırlatacak.) *Yoksa şoka mı girdim?* diye sordum kendime, şoka
girsem herhalde oturup bunu yazamam, değil mi?

İşte böyle olunca *sanırım erdim* diyorum. Ancak bu kadar yani, uçmamı
falan beklemeyin.

--------------

Farketmiş olacağınız gibi sitenin üreteç ve RSS programları değişti.
Üreteç artık ``org-mode`` kullanıyor, RSS programını yine kendim yaptım.
Bir anormallik olursa *iletisim@eminresah.com* adresinden intikal
edebilirsiniz.

