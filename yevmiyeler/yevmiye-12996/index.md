Yevmiye 12996
=============

:date: 2015-02-15 17:27:07 +0200

.. :author: Emin Reşah
.. :date: Thu Feb 12 22:40:57 EET 2015 
.. :dp: 12996 

İnsanın hayatta en önemli işi kendini kandırmak. Kendini ne kadar
kandırabilirsen, o kadar başarılısın. Kendini kandıramıyorsan,
başkalarını da kandıramazsın. Başkalarını kandıramazsan, seni sadece
olduğun gibi görürler. Bu da parlak değil, malum. 

Birinci vazifen, Türk istikbalinin evladı, kendini kandırabilmek.

-----

**Onüçüncü** bingüne yaklaştığım şu günlerde, bu günler için geçmişte
neler planladığımı, ne hayallere kapıldığımı düşünüyorum. Pek bir şey
aklıma gelmiyor. Unuttum herhalde. Bir yerden sonra artık hayal
kurmayı da unutuyor insan. Ne hayal kurduğunu da unutuyor.

Yasemin'e doğumgünü cinsinden bir kutlama yapabileceğini,
*hezarruzların* doğümgününden daha nadir ve bendesiçün daha mühim
olduğunu söyledim. Neredeyse üç yılda bir rastlıyoruz bunlara ama
insanların alışkanlıklarını değiştirmek zor azizim. Ben de, madem
kimse kutlamayacak 13. binyılımı, inşallah daha çok yazarım
temennisiyle bir klavye hediye ettim kendime. Bu bingünden sonra ancak
klavye alabiliyoruz

Aslında almak istediğim `Happy Hacking Keyboard`_ idi ancak memlekette
bulunmadığından ve bulunsa da muhtemelen kendime açıklayamacağım kadar
pahalı olacağından, daha ucuz bir *mekanik klavye* aldım. Mekanik
klavye, benim gibilerin daktilo sevdası gibi bir şey oluyor, *klikli*
olunca daha zevkle yazılıyormuş. T430'un klavyesini diğerlerine tercih
etmemin sebebi herhalde bu. Daha gelmedi, Cherry MX'in mavi
anahtarlarıyla bakalım gerçekten daha zevkle yazılacak mı?

-----

Bugünlerde yazılar azaldı çünkü zamanımı eski yazıları düzeltmeye
ayırıyorum. Eskinin Devrik Yazıları çıkacak ama onu düzeltmesi de uzun
sürüyor. Bir de hayatımın düzeni hala bozuk, ne sabahım sabaha, ne
akşamım akşama benziyor.

Vakit buldukça da şöyle yazılar çıkıyor: 

  İşin gezmek olduğunda daha çok gezersin. İşin sevmek olduğunda daha
  çok seversin. Kendini bilmek olduğunda daha çok bilirsin. Kendinle
  ilgili konuların üstünde durma bence. Hayatını olduğu gibi yaşa
  gitsin. Hepsinin sonunda elinden alınacak bir şey var. İraden
  kaybolacak.

-----

  Modern dediğimiz şey kuralın insanın ötesine geçmesi değil midir?
  Modern öncesinden kuralları insanlar belirliyordu, artık insanları
  kurallar belirliyor. Modernde kurallara uymayan insanları yok
  sayabiliyoruz.

-----
 
  İnsan mükemmel olmaya çalıştıkça mükemmelikten
  uzaklaşıyor. Mükemmellik kişiye göre tanımlı zira. İnsanın mükemmel
  olmaya çalışması, olabileceğini olmasına engel. Yanlışların da seni
  doğruya götürebilir. Bunları biliyor musun?

-----

Bizim meslekte (bilgisayar mühendisliği, yazılım mühendisliği,
programcılık, artık ne diyorsanız) zor olan kısım, formel ve kurallı
olmayan ilişkileri kurallı hale getirmektir. Zaten kurallı olan,
insanların *kafasına göre takılmadığı* meseleleri bilgisayara aktarmak
kolaydır ancak istisna sayısı büyüyüp, muhtemel istisnaları ve
istisnaların istisnalarını ve istisnaların istisnalarının
istisnalarını da düşünmek gerektiği zaman hata yapmaktan
kaçılmaz. Doğrusu olmayan konularda hata yapmak mecburidir.

Şu sıra Osmanlı dilinin gramerini, daha doğrusu sarfını
formelleştirmeye çalışıyorum. Türkçe bir metni Osmanlı alfabesine,
Osmanlı alfabesinde yazılmış metni Latin alfabesine çevirecek bir
program. Bunu daha önce yapmamışlar. Türkçe için bile az çalışma var,
Osmanlı Türkçesi için azdan da öte. Ecdadın *meşki* kurala tercih eden
anlayışı da pek yardımcı olmuyor. Mecbur kalmamışlar belki, gelenek
idare ediyorsa formelleştirip ne yapacaksın? Ancak o gelenek bir defa
kesildiğinde tabiri caizse *dımdızlak* kalmışız.

Doğru bir formelleştirme, eklerin, köklerin doğru bir tasnifi,
standart bir imla olsaydı Latin alfabesine geçilmesi gerekir miydi?
Arapça bilen adam teslim kelimesini تسلم şeklinde yazarken, bilmeyen
adam تسلیم şeklinde yazıyordu mesela, Redhouse'un ilk baskısında
ikinci formu var ama ben Arapça biliyor olsam, muhtemelen ilkini
kullanırdım.

İnsanların etrafında toplanacakları hikayeye ihtiyaçları var. Osmanlı
da bu hikayelerden biri. Ecdadın temeli *meşk* olan ve hocadan
talebeye aktarılan ve *uzaktan eğitim* gibi icadların artık yayıldığı
günümüzün şartlarında hayli pahalı kaçan eğitim usullerinin
*batmasında* bir etkisi var mıydı? Muhtemelen vardı. Bunları bugün
hala yaşatmaya zorlamak bana ilginç geliyor. Hani çocuklar kendi
kendine oynarken acayip hareketler yapar, ne olduğunu anlamazsın ama
seyredersin ya, bizim oğlan öyle mesela, bu Osmanlı gibi yapmaya
çalışmak da bana böyle geliyor. Hoşuma gitmiyor değil, gidiyor,
çocuklar oynarken de seyretmek hoşuma gidiyor ama ciddiye alıyor
muyum? Lâ.

Çocukların oyun ihtiyacı gibi, insanların etrafında toplanacak
hikayeye ihtiyaçları var dememin sebebi bu. Oyunların ve hikayelerin
içeriği açısından bir önemi olduğundan değil, fazla tarih okumanın
etkisiyle kılıç kuşanıp zırh giyen adamların romanını Cervantes
yazmış. Ancak bu hikayelerin işlevi önemli, insanların hayatlarına
anlam katmadan onları değiştirmek mümkün değil. Neticede Osmanlı
hikayelerinden önce Atatürk hikayelerimiz vardı ve onlar da Osmanlı
hikayelerinden daha anlamlı sayılmazdı.

.. _`Happy Hacking Keyboard`: http://en.wikipedia.org/wiki/Happy_Hacking_Keyboard
