---
title: "Yevmiye 13729"
date: 2017-02-15 01:33:28
expiryDate: 2018-02-15 01:33:28
dp: 13729
featured_image: "/images/header-29.jpg"
images: ["/images/header-29.jpg"]
published: true
tags: []
---



Çocuklar okuldan veya bakıcıdan gelip, uyuyuncaya kadar onlarla beraberim. Onlar
uyuduktan sonra kendime biraz *decaf* kahve yapıp interneti kesik bir
bilgisayarın başına oturuyorum. Bu yazılar onlar. Geceyarısı notları.

Dünyayı kimler kurtaracak? Ben değil. Kendimden umudum yok. Konuşarak da
kurtarılacağını sanmıyorum. Yazarak da. Dünyanın belki kurtarılmak istediğinden
de emin değilim. *Daha iyi* dedikleri de, sonradan *daha kötü* olabiliyor,
eskiyi özlüyoruz çünkü *şimdi* ve *gelecek* bize sorumluluk verirken, geçmiş
bize çocukluğumuzu hatırlatıyor. 

Sorumlu olmak istemediğim çok şey var. Dünyadan sorumlu olmak mesela,
istemediklerimden biri. Karar veremediğim seçimlerde oy vermek de bunlardan
biri. Bu seçime 2013'ten beri ilk defa *kararsız* giriyorum. Muhalefetin
söylediklerini çok sevdiğimden değil, *bizimkilerin* ne yaptığını bildiğinden
emin olamadığımdan. *Tayyip baba kesin iyi bir şeyler yapmıştır* diyenler için
pek sorun yok ama ben şu son birkaç senedir yaşadıklarımızdan onun *sorumsuz*
olmadığını düşündüğüm için, o kadar net olamıyorum. 

Bakalım, daha iki ay var ve o zamana kadar belki daha netleşecek durumlar ortaya
çıkar. İnsanların oy verirken *mahalleye* bakmaları da bilhassa bu seçimde biraz
tuhaf geliyor. Ortaya bir sistem sürüyorlar, ehli olmayanın elinde tehlikeli
olabilecek bir cihaz. Bunu söylediğim zaman *ama bunlar ehli* diyorlar,
olabilir, el-an iktidar olanlar bu cihazı hakkıyla kullanabilir ama bundan
sonrakiler? Bu soruyu sorunca, *falanca evet diyor, filanca hayır diyor*
dedikodusu da bana çok bayağı geliyor. Memleket 2012'den beri 5 senede oldukça
fazla saf değiştirme gördü. 2019'a kadar kimin hangi safta kalacağı bile belli
değilken, *falancalar da hayırcıymış, feşmekan da evetçiymiş* muhabbeti biraz
tuhaf.

Oturup okuyayım dedim: Bir defa *yüzünden* de okudum değişikliği. Normalde,
teorik olarak, *görevde bulunma süre sınırı* varsa, böyle bir sistem
değişikliğine sıcak bakarım ama bir dengesizlik intibaı edindim. Herkesin
ağzındaki *bakanlar mecliste sigaya çekilsin* değil de, daha çok meclisle
başkanın karşı karşıya geleceği, *istikrar olsun* diye getirilen sistemin, şu
sıra şahit olmadığımız türde krizleri getireceği gibi bir endişe
içindeyim. Gerçi beni çok mu üzer, pek üzmez, şahsen iki kurumda da gözüm
olmadığına göre ne kadar kavga edecekleri nihayetinde derdim değil.

İnsanlar başkanlık sisteminde meclisin bugünkü gibi teşekkül edeceğini
düşünüyor, bu biraz komik. Meclis'in asıl vazifesi Başkan'a muhalefet etmek
olacak, çünkü şimdiki gibi *hükümet olamama* gibi bir dert olmadığına göre,
insanlar mecliste istedikleri partiye oy verecek. Başkanlık seçimlerinin 2. tura
kaldığı durumların hepsinde ve ilk turda seçildiği durumların bazısında, yani
hemen her zaman Başkan'ın partisi mecliste azınlık olacak. Bu da Meclis'in yasa
yapamaması demek. Daha doğrusu Başkan'ın istediği yasayı yapamaması. Ancak bu
bir noktada kriz sebebi, çünkü bu sefer Başkan KHK'larla ülkeyi yönetmeye
çalışacak ama muhalefet de mecliste bir olup KHK'ları iptal edecek. Al sana mis
gibi yönetilemez bir ülke. Bunu engellemek için seçim sisteminde de mecliste bir
çoğunluğun (herhangi bir çoğunluğun) olacağı bir değişiklik yapmak lazım ama
sanırım bu kadarını düşünemediler. *Kriz çıksın da bakarız.*

Bana nedense Tayyip Erdoğan ve onu sevenler, başkanlık sisteminde bugünleri
arayacaklarmış gibi geliyor. İçimden bir ses bunu söylüyor ve bu sebeple onlara
katılıp katılmamak konusunda tereddütteyim. *Kendiniz ettiniz, kendiniz
buldunuz* mu diyeceğiz, *kendimiz ettik, kendimiz bulduk* mu diyeceğiz, işte o
kısma karar veremiyorum. 




