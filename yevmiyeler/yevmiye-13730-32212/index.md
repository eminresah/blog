---
title: "Yalana Üşenmek"
date: 2017-02-16 01:55:13
dp: 13730
featured_image: "/images/header-30.jpg"
images: ["/images/header-30.jpg"]
draft: true
tags: []
---



Gözyaşı nelere perde? Daha genel manasıyla, insanın yüzü nelere perde? 

Perde derken, belki de bir meddahlık sahnesi. İnsanın yüzü sahnesi midir? Orada
oynamayı bilirse oyununu bütün hayatı kazanır mı?

Benim gibi dürüst olmayı fazilet addedenlere sorunca *hayır* diyorlar. Ancak
yalan söylemek mesela, insanı doğru söylemekten kat kat fazla yoruyor. Gerçeğin
makul olmasına gerek yok, ancak yalanın öyle olması ve inanılması lazım. Bunu
düşünmek, ayağı yere basan yalanlar uydurmak, bir de bunu kafanda taşıyıp
durmanın sebebi ne olabilir?

Dürüstlüğün sebebi yalanın getirdiği düşünme ihtiyacından kaçmak olabilir mi?
Kendimde bunu sezdiğim oluyor. *Yalan söylemekle uğraşmamak* diye bir duruş var
kafamda. Bu duruşun sebebi de kafamızda canlandırdığımız manasıyla dürüstlük
değil, sadece yalan söylemeye değmeyeceğini düşünüyoruz. 

Yalan söylemeye ne değer? Ne yaparsak yalan *masrafını çıkarmış* olur? Müminler
karşılacakları sorgu ve cezadan korktukları için *hiçbir şey* diyecekler ama
mümin olmayanlar ne diyebilir? 

Yalan bedava mı? Ben yalandan kaçınmayı, giderek *hiçbir şeye değmez* duruşuyla
izah etmeye başladım. Bir kere yalan söyleyip, mesela, bir makale yazıp,
doktorayı bitirebilirim. Sonuçlarım şöyle güzel çıktı, böyle güzel
çıktı. Kontrol edecek kimse olmadığında ve yeterince makul olduğunda, muhtemelen
inanılır da. Ancak *doktorayı bitirmek* benim için artık o kadar değerli bir
durum değil. Açıkçası genel olarak bilim dünyasının da yazdıkları makalelerde
çok dürüst olduklarını düşünmüyorum ve bireysel olarak baktığımızda, %10
ihtimalle ortaya çıkacak bir yalanı atıp, %90 ihtimalle derecenizi almak da
gayet rasyonel duruyor.

Ancak beni yalandan uzak tutan şey, *tembellik.* Diğer pek çok şeye olduğu gibi
yalan söylemeye de üşeniyorum. Evet, bence bu. Doktora makalesinde yalan
söylersem ahirette *herkes söylüyordu, ben de annemi memnun etmek için zararsız
bir yalan kıvırdım, zaten doktora da bir işime yaramadı* diyecek bir yalan
kıvırsam, belki de asıl yapmam gerekeni yapmış olurum. Ahlaken *ben yalan
söylemedim* diye şişinip, gurur yapmaktan daha uygun bile olabilir.

Bununla beraber bir yerde bir hata olmalı. Duruşumu rasyonelleştirmeye
çalışıyorum. Yalan söylemiyorum ve bunun asıl sebebi tembellik ve değer vermemek
olduğu halde, rasyonelleştirmek uğruna çeşitli laflar üretiyorum. Ahlak bence
böyle doğuyor, diyelim Kant'ın kategorik imperatif'i böyle durumları izah etmek
için kullanılıyor. *Herkes doktorada yalan söylerse, bilim durur* gibi bir izah
var ama sevgili dostum, herkesin söylemesinden bahsetmiyorum, benim, basit ve
menfaatlerini düşünen bir canlı olarak yalanla bir avantaj elde etmemden
bahsediyorum. 

Daha basit bir örnek verelim: Internet üzerinden yazıştığım karşı cinsten
insanlar var diyelim, bunlara evliliğim konusunda ve onları çok sevdiğim, aşık
olduğum, ölüp bittiğim konusunda yalan söylesem ve bu sayede *aldatsam.* Bu
macera evet bir yük getirir hayatıma ama bu yükten korktuğum için mi
girişmiyorum böyle yalanlara? Evet, sanırım bundan.

Yalana karşı bir duruşum var, bu duruş *yalan söylemeye değmez* diyor. Bu zamana
kadar yalan söylediğim için kazandığım pek bir şey olmamış, yani aslında
bilmiyorum değer mi değmez mi, piyango bileti almamışım ki, *çıkmaz nasılsa*
diye bir duruş geliştireyim. Ancak bu duruş bende sabit bir fikre sebep olmuş ve
temelde bunun için ve bu duruşu değiştirmenin, dünya görüşümü farklılaştırmanın
zorluğu sebebiyle yalana başvurmuyorum. Çünkü neden, çünkü risk.

Kendimi sorgulamak güzel. Başkalarını bu konularda sorgulayamadığım için tek
denek kendimim. Kendimle ilgili pek çok konunun gelip *tembelliğe* bağlanması da
hoşuma gidiyor. Çünkü ben utanmaz bir tembelim. 

