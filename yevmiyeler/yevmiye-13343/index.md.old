Yevmiye 13343
=============

:date: 2016-01-26 02:10:48 +0200

.. :author: Emin Reşah
.. :date: Tue Jan 26 01:52:24 EET 2016 
.. :dp: 13343 

Beni arıyorlar. Fellik fellik arıyorlar. Burayı bilmeyenler arıyor. Benim bir
şeyler yazdığımdan şüphelenen ama bilmeyenler. Burayı kimseye söylemiyorum,
sadece güvendiğim insanlara. Onlar da beni ele vermiyor. İsa Mesih'i bile ele
vermişlerdi.

-----

Yazık, kızcağız hepsini okuyacağını söyledi ve engel olmadım. Hepsini okuyacağım
dedi ve kayboldu. Yedibinsekizyüzonaltı gün önce. Gitti.

-----

Aklımı satıp, biriktirdiğim üç beş kuruşu da ekleyip kendime bir çadır almak
istiyorum. Artık, bu yaştan sonra, böyle kendi aklının üstünde gezmekten
sıkıldım. Çadırımı alıp bir obaya girmek ve biraz da obanın türkülerini
dinlemek. Akıl sağlığa zarar.

-----

Yazı konusu düşünmüyorum çünkü bu sıra, yaptıklarımın yazmaktan daha önemli
olduğunu sanıyorum ve yaptıklarımı da yazmak kadar seviyorum. Yazanlar ve
yapanlar arasındaki ezeli çatışmayı, savaş alanından değil, tepeden seyretmeye
karar verdim.

-----

Eskisi kadar insanlardan ikrah ve ifna edecek bahanem kalmadı. Senetlerimi
ödedim ve onların da bana borcu yok. Onun için de şikayet edecek konular önüme
geldiğinde bile unutuyorum. İnsanlardan şikayet etmeyince, başka ne hakkında
yazabilirsin?

*Her şeyin zamanı geçmiş gibi gelmesi hastalığı* vardır herhalde. Elime aldığım
çoktan eskimiş oluyor, hepsi, herkes. Çok yorgun zamanlarda yaşıyoruz. Eşya bile
yoruluyor elimizde.

İnsanların hallerine gülecek halim de yok. Acıyacak halim de yok. En fazla kendi
halime acır ve gülerim, diyecek kadar da halim yok. Çünkü aslında, kimsenin
halini merak etmiyorum, kendi halimin de merak edilecek bir tarafını
bulamıyorum.

-----

Geçen gün yakazada, uyku ile uyanlıklık arasındaki o çizgide doksan yıl
yaşayacaksın dedi bir ses bana. Zihnimin puslu koridorlarında hiçbir inanç
meydana getirmedi, *oh ne ala, ne güzel, ne kadar uzun zamanım varmış, biraz
daha oyun oynasam* diye düşünmedim. Buna inanmak hoşuma gitti ama
inanmadım. Daha doğrusu hoşuma gittiği için inandım, inandığım için
inanmadım. 90 yıl ömür, kendime baktım, tin tin bir dede olursun o zamana kadar,
zayıflamayı bile becerirsin belki. Allah ona da uzun ömür verirse oğlum
yetmişine yaklaşıyor olur, ne kadar nakıs bir insan olur, yarabbim, hiç çekilmez
o yaşta bu bebe. Dört yaşında bile ukala, bir de düşün yetmiş yaşında ne hale
gelir. Ben de doksan olurum, sesimiz kısık kısık kavga eder dururuz. Sonra bir
sabah beni ölü bulurlar. O kadar uyumuş ki öldüğünü anlayacak kadar bile
uyanamamış olarak ölürüm. Uyumuş.

Bu hayaller, bunun gibileri, insanların her gün hayatlarını dolduruyor. Boş
hayatların boş hayalleri. Ben doksan sene yaşar mıyım bilmiyorum, yaşarsam da,
şikayetçi olmam, yaşamazsam da olmam. Bunun için sanki uykuda bir deneme
imtihanı geçirmişim gibi geldi. İkinci imtihanda sanırım *yakında öleceksin*
diyecekler, yine uykumun arasında ve ben aynı kayıtsızlığı gösterecek miyim
bakacaklar. Kimler bunlar? Kim gelip uykumun arası bana bunları fısıldıyorsa,
işte onlar.

-----

Hayatın kendi kendine, hiçbir yere bağlanmadan ve hiçbir mercii olmadan aktığına
inanmak... Ne kadar büyük bir özgürlük ve boşluk. İnsanların hiçbirinin, en
azından makul insanların, fonksiyonel insanların hiçbirinin bu kadar başıboş bir
hayata inandıklarını sanmıyorum. Hepimiz bir şekilde özel olduğumuzu ve bununla
bir şeyler yapmamız gerektiğini düşünüyoruz. Bir özellik var. Drone
değiliz. Kendimize dair, nefsimize dair inançlarımız var. O zaman nasıl oluyor
da hayatın boş olduğuna inanmak için kendimizi zorluyoruz?

İnsanın en büyük derdi, herhalde manası olduğunu bildiği hayatını anlamazlıktan
gelmeye çalışması. Sıkıntıların anası, anladığını bildiğini anlamazlıktan
gelmek. Nam-ı diğer küfür. Bildiği halde bilmezden gelmek. Ah, insan, nefsini
inkar etmekte ne kadar kafirsin.

