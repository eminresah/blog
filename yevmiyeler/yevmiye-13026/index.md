Yevmiye 13026
=============

:date: 2015-03-18 22:56:33 +0200

.. :author: Emin Reşah
.. :date: Wed Mar 18 22:23:45 EET 2015 
.. :dp: 13030 

İnsanların *çalışmak* dediğinin sanırım bende tam bir karşılığı
yok. Gün boyu okuyorum. Yeni şeyler öğreniyorum. Bunların bazısı çok
da lüzumlu olmayan bilgiler, bazısı hemen işime yarayacak
cinsten. Mümkün olduğunca kendime faydalı cinsten metinler okumaya
çalışıyorum, bir yandan da okumaya ayırdığım zamanın okumayla,
öğrenmeyle geçmesine. Ancak bunlara *çalışma* demek aklıma gelmiyor.

Bir de yazmak var. Buradakiler dışında teknik ve akademik yazılarla
uğraşıyorum. Onlara da *çalışma* demeye dilim varmıyor. Buradakilerin
*çalışma* olmadığı konusunda herhalde herkesle hemfikiriz ama teknik
yazıların da bende uyandırdığı etki buradakine benzediği için ona da
*çalışmıyorum*.

Yaptığım işlerin arasında bir de program yazmak var. Bunun zaten
çalışmakla alakası yok. Başka işim olmasa da, *kımıl kımıl* tüm gün
program yazsam.

Arada bir toplantılar, personelin ne yaptığına bakmak, onlara yeni
işler vermek gibi faaliyetler oluyor. Buna çalışmak diyebiliriz
sanırım. Çalışmak buna benziyor olmalı ancak bunların da *verimsiz*
bir tarafları var. Yani ben toplantı yapınca pek de iş yapmış gibi
hissetmiyorum. Personelin ne yaptığına bilgisayar başından bakmak daha
uygun geliyor, çünkü oturup konuşunca, genelde on dakika sürecek *iş*
bir saat sürüyor.

Başka da bir şey yok çalışmaya benzer. Müşterilerle konuşmak mesela,
bu da *çalışma* sayılabilir. Ancak bunların yoruculuğu, işin
zorluğundan değil, genelde benim fazla sosyallikten yorulmamla
alakalı.

İşten değil, insanlardan yoruluyorum. O sebeple *çalışma* dediğimiz
mevzuun bendeki karşılığı oturmuyor. İnsanlarla uzun zaman geçirince,
hiçbir şey yapmasak da yoruluyorum. İnsanlar olmasa da, mesela 10 saat
program yazdıktan sonra konuşma becerimdeki farkedilir azalmadan
dolayı yorulduğumu anlıyordum. (Artık o kadar uzun süreyle
yazamıyorum, bırakmıyorlar ve sağlıklı olmadığına kanaat ettiğim için
zaten kendim de kendimi bırakmıyorum.)

Eğer hayatı oyun ve çalışma diye iki kısma ayırırsak, günümün büyük
kısmını oyun ve eğlenceyle geçirdiğimi itiraf edebilirim. Nasıl
saydığınıza bağlı. Bir de çocuklarla geçirdiğim zaman var, *babaa,
lego yapalım mı?* diyor oğlum, uçak yapıyoruz, *tekne*
yapıyoruz. Benimkiler daha güzel oluyor tabi, çocukken pahalı diye
alamazdım legoları. Hala pahalı olduğunu düşünüyorum ama işin içine
çocuklar girince, o kadar *cimri* olamıyorsunuz.

Çalışma gününü sabahtan akşama toplantı yapıp, bunların bazısında
öğrendiğini, bazısında anlatarak geçiren ve buna *çalışma* diyen
insanların olduğu bir memlekette yaşıyoruz.

 


