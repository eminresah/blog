Title: Doğru Oyunlar
Author: Emin Reşah
Date:  2017-02-16 23:20:52
Dp: 13731
Status: published
Image: /img/header-31.jpg

Oyun haberlerini, fiyatlarını ve değerlendirmelerini takip etmek, oyun
oynamaktan daha eğlenceli gelmeye başladığına göre büyümüşüm demektir. 

Almak, ucuza almak, doğru kararı vermek, fırsatı yakalamak vs. Bunlar da
oynadığımız *hayat oyununun* önemli aşamaları. Büyükler için oyunlar. 

Oyunlaştırma önemli bir endüstri ve *kültür.* Bütün bu kart puanları, kuponlar,
derslerden alınan notlar, *ayın personeli*, sosyal medya *laykları*, uçak
milleri ve envai çeşit *bağlama operasyonu* insanların oyun oynama hevesini
kullanıyor. Kazanmak istiyoruz, üstün olmak, güvende olmak. Para da bunun için
güzel, maaşın onbin liraysa, sekizbin lira olandan daha önemli ve değerli ve
güvendesindir.

Bu *oyunlar* insanın hayatına renk mi katıyor, yoksa asıl renkler yerine plastik
bir takım semboller mi koyuyor? Her ikisi de. Çünkü insanın bu plastik
sembolleri gerçeklerinden ayırdetmesi mümkün değil. Demiş ya, *bir avuç renkli
şeride bütün Avrupa'yı fethederim* diye. Ceketlerine asacakları madalya için
hayatlarını riske edecek insanlar çoğunlukta dünyada. 

İnsanın aklî olduğu yalan. Onu oyunlarla iyileştirmen gerek. Ahlakın *oyunu*
boşvermesi, söylediklerinin boşluğuna işaret ediyor. İnsan oyunla yaşıyor,
oyunla öğreniyor. Doğru oyunları, doğru şekilde oynamayı ve doğru oyunlar
kurmayı öğrenmek, doğru yaşamak demek. 

