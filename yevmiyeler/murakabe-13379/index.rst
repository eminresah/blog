Murakabe 13379
==============

:date: 2016-03-13 21:13:01 +0200

.. :author: Emin Reşah
.. :date: Tue Mar  1 22:05:51 EET 2016 
.. :dp: 13379 

Ne yazmak isterdin diye bir giriş yapmalıyım, uzun zamandır yazdığın ilk murakabe yazısına. 

Uygun olması için *yazmak ister miydin* diye başlamalısın. 

Yazmak istediğin herhalde bir bedahet. Yazmak istemeseydin, şu an uyuyor
olacağını tahmin ediyorum. Veyahut kitap okuyacağını.

Yazmak istemeseydim de yazardım. Bunun istekle bir alakası yok. Yaş ilerledikçe
*istemek* ve *yapmak* arasındaki bağlantı zayıflıyor. Gençliğin tanımını bile bu
şekilde yapabilirsin.

Eh, tamam. Yeniden sorayım o zaman, ne yazmak isterdin? İnsanların hayatını
değiştirecek bir şeyler mi, yoksa eğlendirecek bir şeyler mi?

İnsanların hayatını yazıyla değiştirme fikri ilginç. Düşünceye en çok önemi yine
düşünce adamlarının verdiğine dikkat ettin mi? İnsanların ekseriyeti fikirleri
düşünce adamları kadar önemsemez.

Neyi önemserler?

Parayı, başarıyı. Bunun gibi basit ölçüleri vardır hayatta, bunun için mutlu
olmaları da, mutsuz olmaları da kolaydır.

Hakaret etmiş gibi olmadın mı?

Neden? Başarının ne olduğunun tarifini basitçe yapabilen bir insanın mı başarılı
olması daha kolay, yoksa bu tarifi yapmak için kırk dereden su getirenin mi?
Ölçün net olduğunda nerede olduğunu görebilirsin, değilse ya kaybolursun, ya
terkedersin ve terkettiğinden bile haberin olmaz.

Ancak bu aynı zamanda ulaşılması zor bir ölçü de olabilir.

Başarılı insanın en önemli özelliği hem ulaşabileceği hem heyecanlandıracak bir
hedef bulmasında. Bu sayede hareket edebiliyor.

Sen de bu sebepten mi hareket edemiyorsun?

Herhalde, evet. Son zamanlarda çalışıyorum gerçi. Tembelliğimden şikayet edersem
münafıklaşırım. O kadar tembel değilim, az tembelim ama övünecek kadar değil.

Övünüyor muydun önceden?

İnsanın şikayetiyle övünmesi arasındaki perde o kadar kalın değil. Uykusuzluktan
şikayet eden de, tembellikten şikayet eden de, baş ağrısından şikayet eden de,
aslında *ben sizin bu içi boş, kof kabak dünyanızda göründüğümden fazlasına
sahibim* demeye çalışıyor.

Bunu anladığımdan emin değilim. 

Aptallıktan şikayet eden mesela, gördün mü? Bazı şikayetlerin anlamı, aslen
şikayet değildir. Ben de tembelliğimden şikayet ederken, aslında, bir *kaçış*
halinde olduğumu söylemeye çalışıyordum. Belki yine böyle yaparım. Bir gün
tembelleşirsem yeniden.

Öyle bir niyetin mi var? Veya tembelleşmeyi kendin mi istiyorsun?

Günüm giderek daha verimli ve sıkı hale geliyor. Sevdiğim konularda çalışmaya da
başladım. Eğer para kazanmaya devam edebilirsem, muhtemelen pek de tembelliğe
dönmem. Sıkıcı işleri paslayacak kadar da insan varsa etrafında, tembelleşmeye
gerek kalmıyor.

İlginç. 

Evet. İnsanın büyüdükçe tembellikten kurtulmasının sebebi, aslında yaptığı
işlerin daha az sıkıcı hale gelmesi veya doğrudan faydasını görmesi
denebilir. Öğrencilikteki tembelliğin hayatta doğrudan bir ölçü olduğunu
düşünmüyorum. Ancak kendini kandırma veya duygularını bastırma yeteneği her daim
lazım, öğrenciliğin de geliştirmesi beklenen taraf bu sanırım.

Öğrenciyken tembel miydin?

Memleketin talebe nüfusunun takriben üçte birinin mensup olduğu *zeki ama
çalışmıyor* grubundandım.

Haha. 

Çalışmıyordum çünkü yaptığım işlerin doğrudan faydasını göreceğimi
sanmıyordum. Sanmadığım kadar da varmış. Nihayetinde olduğum şey, o zamandan
olmaya başladığım şeydi. Tüh, keşke daha çok ders çalışsaymışım demedim. Bazen
matematikle fazla uğraşınca, eskiden zorlandığım taraflarını gülümseyerek
hatırlıyorum. Gereğinden fazla dert etmişim. Daha basit düşünmeliymişim. 


