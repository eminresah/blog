---
title: "Yevmiye - 12622"
date: 2014-11-23 02:18:14 +0200
dp: 12622
tags: []
---

Zaman insanların ne dediğinden habersiz bir takım işaretler sunuyor.
Yardım ettiğini sanıyor belki, belki engel oluyor. Zamanın nehrinde
yunmuş olandan daha manalı olanı kimse bilmeyecek.

--------------

İnsanlığın doğruyu bulması, belki de ancak insanın kendini bulmasından
ibaret olabilir mi?

--------------

Varlığın kendini cisimleştirmek istediğini ve bizim o cisimleştirmenin
sonucu olduğumuzu düşündüm. Bu nasıl olur, neden olur? O varlık, var
değildi, yok değildi. Var olmak istedi ve oldu, varlığı buldu ve yokluğu
buldu. İkisi arasında bir şey olmaktansa, ne var, ne yok olmaktansa, bir
var, bir yok olmayı istedi.

Bunu neden istedi ve neden kendini insanlara ve cinlere çevirdi?

Belki sakin olanların hepsinin içinde bir fırtına ve dışına çıkmadığı
için bilmiyoruz, belki dışında fırtına olanların içi sakin.

Rüzgar üreten pervanenin sağlam olması. Kırık pervanenin rüzgarda bir o
yana, bir bu yana sallanması.

İnsanların içleriyle dışlarının bir olmasıdır hikmet belki, belki başka
hiçbir anlamı da yoktur. İçindeki fırtınayı veya sakinliği dışına
aksettirebiliyor musun?

--------------

Bu hiçbir yere gitmeyen, hiçbir doğruluktan hoşlanmayan, saçı başını bir
yerde ağartmış ama ağarttığı yerleri de sevmeyen adamların hiçbir manası
yok, henüz keşfedemedin mi?

--------------

Bürokrasi ile müşerref olduğum bir gündü. Nasıl bir gün diyeceksin.
Nasıl olur diyeceksin.

İnsanların işi sadece laf taşımak. Büyük ölçüde bu. Eliyle çalışmayan
insanların hemen hepsi, diliyle çalıştığını iddia ediyor ama ben bu
*çalışmayı* pek de çalışma olarak görmüyorum. Nedir beni bu insanların
çalışma dışı işler yaptığını düşündüren?

Sanırım insanların pek çoğu, *yöneticilik* vasfını fazla abartıyor.
Başkalarını yönetmek için önce kendini yönetebilmelisin ve bunun için de
aklının girdisi çıktısı açık olmalı. Aklını tefekkür eden ve onda yanlış
bulan yok, aklını anlayan ve onun ne kadar yanlış yapabileceğini
farkeden yok. İnsanlar kendi akıllarını ve fikirlerini parlatmakla
meşgul.

Bir bürokrasi ne kadar sıkıcı. İnsanların bu börokrasiye neden tamah
ediyorlar diye düşünüyorum. Bulduğum tek çözüm şu: Bu insanların
kendilerine verdikleri değer yok. Bu değer olmadığında, onu
başkalarından devşirmeleri gerekiyor. Kendi içlerinde akan ırmaklar
olmadığında, oraya başka nehirlerden su taşımaları. Pek çok insanın
içindeki su sıkıntısı da bundan. O kovalarla ondan alıyor, o ondan
alıyor, sonunda herkes aynı renkte ve kokuda laflar ederek yaşamaya
başlıyor. Bir bürokrasi bunun için çok uygun bir yer. Yukarıdan geleni
aşağıya, aşağıdan geleni yukarıya azıcık değiştirerek aktarıyorsun ve
kendini katmadığın ama aşamalarıyla kendini ait ihissettiğin bir yer
buluyorsun.

İnsanların pek çok defa kendilerinden kaçmak için mevkiler edindiklerini
gördüm. İnsanın yalnızlıktan ve değersizlikten korkusu, onu en çok
yalnızlaştıran ve değersizleştiren bir dert aslında. Yalnızlaşmamak için
kendini doyurmayacak yemekler yiyor, aburcubur insanların sözleri ve
hayatlarıyla meşgul oluyor, onlarla zaman geçiriyor ve değersizleşmemek
uğruna en değersiz işlerde kendini parlatmaya çalışıyor.

Bütün bir bürokrasinin kendine hayrı yok. Başka yerler de öyle. İnsanlar
dışarıdan baktıklarında, o kadar çok insandan kaynaklanan bir güç
vehmediyorlar ancak bürokrasilerin nasıl iflah olacağı konusunda
kimsenin bir çözümü yok. Her organizasyon bürokrasiyi tadacaktır. Sadece
pınar sahibi insanlardan oluşan bir organizasyon kurmak mümkün değil.

