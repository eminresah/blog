---
title: Murakabe 12828
date: 2014-11-23 02:18:14 +0200
dp: 12828
---

Biz faniler için de anlatmalısın bütün bunları. Ne dediğini anlamalıyız.

Artık iyice *offline* yazmaya başladım. Geceleri kağıda yazıyorum, sabah
onları temize çekmeye çalışacağım. İki iş.

Sana pek uymaz ama deneyelim. Belki daha kaliteli yazılar yazarsın.
Kelime saymak istemiyor musun artık?

Kelime saymaktan şikayetim yok. Sadece erken yatmak istiyorum. Yazıları
satır satır yazmasam da önemli cümleleri yazıp, anahtar kelimeleri
listelemek istiyorum. *Yazmadan önce düşün* gibi.

Önceden düşünmüyor muydun?

Yazı faaliyetinin bir kısmı düşünmeye engel. Cümleleri nasıl kuracağını,
hangisini önce, hangisini sonra ifade edeceğini düşünmekten, konunun
kendisiyle ilgili orijinal fikir bulmaya imkan olmayabiliyor. Kendimi
tekrar ettiğimi düşünüyorum

Kendini tekrardan bu kadar korkmanı anlamıyorum. Önemliyse ve güzelse
tekrar tekrar söylemekte ne var?

İşte bu, önemli ve güzel mi?

Değil mi?

Hepsi değil.

Kaç kişi okuyor burayı?

Bilmiyorum. Herhangi bir ölçüm aracı kullanmıyorum. Tahminim yirmi
kişinin takip ettiğiydi ama sanırım son zamanlarda biraz daha *popüler*
oldum, *yirmibeş* olabilir.

Kitaplar daha ilgiyle karşılanıyor olabilir.

`Bir sokak fotoğrafçısından <http://www.enesreyhan.com>`__ bir eposta
aldım, onları epub'a çevirmeyi düşünüp düşünmediğimi sordu.

İlginç. ePub günün olmuş. Kindle da geldi, aynı gün mü bunlar?

Evet. Ben de tam PDF'in elektronik kitap okuyucular için ne kadar zor
bir format olduğunu ayn-el-yakin müşahade ediyordum. Hafta sonuna
inşallah çevirmiş olurum. (Not: Bunlar çevrildi, sitede epub'ları da
mevcut.)

Önceden olsa iki hadisenin aynı gün olmasından bir sürü anlam
çıkarırdın. Artık daha *normal* görüyorum seni.

Hala çıkarıyorum. Kargonun gününde gelmeyişine sinir olduğum günün
sabahı, *sen bir de kendi kitaplarına bak* maili almak ilginçti
gerçekten.

/Tefeülle uyarılmak serbest/ ama *tefeüle sevinmek yasak* mı?

Evet. Tefeülle sevinmekte tuhaf bir durum var, korkmakta da öyle, ancak
*hatalı* taraflarını görecek gözün varsa, bu yolla uyarılmakta bir beis
yok.

Uyarılmak korku değil mi?

Hayır. Korkmak felç olmak gibi, insan korktuğu durum karşısında ne
yapacağını bilmiyorsa, korku onu felç eder. Sevinmek hakeza. Bir sonraki
adımı göremeyenlerin sevinmesi de, korkması da tehlikeli. *Bu durumdan
nasıl çıkarım?* ve *bu sevindiğim konudan daha iyisi nedir?* sorularının
cevabı varsa, istediğin kadar kork ve sevin. Ancak insanların *korku* ve
*sevinç* dediklerinde genelde bunları göremezsin.

Duygular değil, ne yapacağını bilmek mi?

/Duygular değil/ değil, ancak kendini bunlara kaptırmayacak kadar
dünyanın farkında olmak. Tefeül ve sair *gayrıkabil-i kelam* konularda,
*gerçekle* bağın kopması şeytanın kişiyi aldatması oluyor. Bütün
*işaretler* kişinin lehine görebilir, ancak bu işaretler yoluyla ayağını
yerden çekiyor ve uçmaya başlıyorsa, gittiği yerin pek hayırlı
olmadığını söyleyebiliriz.

/Destekleyici/ bilgi mi bu tefeül ve ilham gibi şeyler?

Desteklemekten ziyada *ders verici* ve *düşündürücü* olması lazım, sırf
bunlara bakarak hareket edemezsin, hatta hareket bunlara bakarak değil,
gayet rasyonel sebeplere dayanarak olur. Ancak bu rasyonellik tabii bir
*inançsız rasyonelliği* değil.

O nedir?

Ölünce hesaba çekilmeyecekmiş gibi bir *rasyonellik* değil veya Allah'ın
kudretini inkar eden bir rasyonellik. Mamafih insanın adetullahı inkar
etmesi de kibirden. *Rasyonellik* derken adetullahın farkında olan bir
aklîlikten bahsediyorum.

Tamam, bahsettin. Daha hafif konulara el atsak biraz da? Kitapları
epub'a çevirmek demişsin, ne kullanacaksın?

Birkaç program denedim ama herhalde eski dostum
`pandoc'u <http://johnmacfarlane.net/pandoc/>`__ kullanacağım. Kitaplar
şu an LaTeX'te, doğrudan epub'a veya ReST formatından ağrı
çevirebilirim. Calibre kullanarak epub'ları da mobi'ye tercüme etmek
mümkün.

PDF'ler duracak mı?

Evet. PDF'lerin sayfa düzenini daha çok seviyorum. Belki PDF'lerin A5
boyutunda olanını da çıkarırım. Okuması daha rahat olabilir. Veya
"Letter" boyutunda olanlarını.

PDF bilgisayar ekranında bile pek kullanışlı değil, ekranı sağa veya
sola yatırınca daha iyi oluyor.

Aslında öyle ama bu kitaplarla uğraştığım sıra ePub çok popüler bir
format değildi.

e-kitaplar yaygınlaştıkça, herhalde kitapların aslî formatlarını da
ePub'a çevirirsin.

Olabilir ama teknik formüller vs. için PDF hala tek çözüm.

Teknik metinler yazmıyorsun ki.

Buradaki yazılarda arada formüller kullandığım oluyor. Asıl mesele
Emacs'in LaTeX formatına dair AUCTeX paketinin, markdown, ReST veya
org-mode gibi alternatiflerine göre daha gelişmiş olması. Bazen blog
yazılarını bile doğrudan LaTeX'te yazmayı düşünüyorum.

Bence, hani diyor ya Amerikalılar, *overkill* olur bu.

Enformasyonca zengin formatı, zayıf formata çevirmek kolay ama tersi
mümkün değil. Bu formatların içinde en zengini LaTeX, en zayıfı da
markdown. org-mode'un da güzel tarafları var ama eksikleri de mevcut.
ReST belki daha iyi olur genel yazılar için ama çok format değiştirince
italikler ve linkler karışmaya başlıyor.

Yeniden şöyle bir bakıp düzeltebilirsin. Kitapların da düzeltilme vakti
gelmiş olmalı.

Eski yazıları okuyamıyorum. Genelde *ben en iyisi bunu hiç ortaya
çıkarmamayım* diye sonuçlanıyor. Bir haiku kitabı vardı, hatırlarsın.
Düzeltmeye kalktım ve ortadan kayboldu. Diğer yazılar da böyle olacak
diye *korkuyorum.*

Ve korku seni felç ediyor.

Evet mesela kitaplarla ilgili biraz öyle oldu. 2005-2007 arasında
yazdığım *Devrik Yazılar* vardı, onun kontrollerini 2008'den beri, bak 6
sene olmuş, hala erteliyorum. Yazıların benimle bir ilgisi kalmadı ama
açıp bakmaya korkuyorum.

Bence bu korku *sahne korkusu* gibi. Kabul etmeli ama üzerinde
durmamalısın. İnsanların kötü yazıyı okumayı bırakma imkanı, kötü bir
filmden çıkma imkanından fazla.

Konu *insanlar* değil ki, konu sonradan bakıp *bunu nasıl yazmışım?*
soruşturması geçirmek.

Haha, bunu da hep yaşayacaksın. Yeni şeyler söylemeye çalışıyorsan, bazı
zamanlar saçmalaman da normal.

Nasıl yıldırıcı bir bilsen.

Kindle'ın da hayırlı olsun. Ne oldu, tablet yetmedi mi okumaya?

Gözlerimin daha çok yorulduğunu hissediyordum. Bir de *akşam 9'dan sonra
bilgisayardan uzak durmak* niyetim var, ona faydası olacağını umuyorum.

Hiç siyah beyaz bilgisayarın olmamıştı, ilk defa oluyor sanırım.

Evet. 92'de siyah beyaz monitörler çoktu ama ilk bilgisayarımı renkli
almıştık. Gerçi Palm gibi cihazlar kullandım, onları da bilgisayar
sayabiliriz.

Neden Kindle da başka bir şey değil? Amazon'u pek sevmediğini
sanıyordum.

Amazon'u sevmiyorum ama bu okuyucular konusunda bilhassa Türkiye'de
fazla seçenek yok. Satılan Nook modelleri eskiydi. Sanırım eskisi kadar
idealist değilim bu konularda da.

Neden sevmiyorsun Amazon'u?

Fazla büyüdüğü için. Amazon'un aldığı biçimden pek memnun olduğumu
söyleyemem. Çok büyük ve rekabet edilemez bir şirkete dönüşüyor.

Google da öyle değil mi mesela?

Google da büyük ama farklı iş modelleri var. Biri temelde *reklam
şirketi* ve muhtaçlık skalasında müşterilere meyli daha fazla. Daha
*iyi* bir şirket olmak zorunda, yoksa işini çok çabuk kaybedebilir.
Diğeri pazarladığı ürün ve hizmetlerde piyasayı kurutmasıyla meşhur.

Kitap çok hayati bir konu gibi durmuyor velakin.

Kitap tek işi değil Amazon'un. Internetten her şeyi satıyor. Ancak asıl
*tehlikeli* kısmı, AWS isimli web hizmetleri. Internet'in %1'inden
fazlasını doğrudan yayınlıyor Amazon. Bu oran da giderek artıyor.

Bunu bilmiyordum sanırım.

AWS kitap veya sair ürün satışlarından daha önemli, çünkü Internet artık
bir takım *sunucu çiftliklerinden* kiralanan sunucuların üzerinde yayın
yapıyor. Amazon burada da *en büyük.* Internet servislerinin çoğu,
Instagram ve Tumblr gibi meşhur olanları bile kendi sunucularını değil,
bu tarz kiralanan sunucuları kullanıyor.

Aslında bir anormallik yok. Herkes işini yapsın.

Evet. İşbölümü artırmak herkese faydalı, içerik veya kullanıcıya hizmet
sunan bir web sitesinin, sunucu bakımıyla ilgilenmesine gerek yok.
Bununla beraber böyle bir *temerküzün* pek hayırlı olmadığını da görmek
için çok derin düşünmeye gerek yok.

Temerküz ne? Merkezileşme mi? Neden kötü?

Evet. Merkezileşme, toplaşma. Internet'in üç şirketin elinde olduğunu
düşün. Devletlerden daha güçlü olurlar. Neyin yayınlanıp, neyin
yayınlanmayacağına karar verebilirler. Şirket politikalarına menfi yayın
yapan bir sitenin sunucusu bozuluverir de müsbet yayın yapanlardan
öğrenirsin her şeyi.

Peki rekabet edilemiyor mu?

Bu iş biraz telekom işine benziyor. Müşteri sayısı arttıkça birim
maliyet önemli oranda azalıyor, belki yüzde birler mesabesinde. Rekabet
edeceklerin çok uzun zaman zarar etmeyi göze alması lazım. Ayrıca teknik
personel sıkıntısı her yerde var ve kadrolarını bir anda kuramıyorsun.
Bu şirketler de bu hale bir günde gelmedi, yavaş yavaş geldi.

Devletin müdahalesi gerekiyor o zaman?

Devletler de neticede politik cihazlar. Internet de artık politikaya yön
veren en önemli araç. Hangisinin hangisini etkileyebileceğini
bilemiyoruz. Herhangi bir şirketi kapatmak veya ikiye bölmek kadar kolay
değil. Bu şirketlerin *gündem oluşturma* imkanları mevcut.

Amazon Hachette yayıneviyle kavgasında pek başarılı gündem oluşturamadı
ama.

Buradaki mesele de Amazon'un fazla büyük olması, küçük bir şirket
fiyatları indirmek için Hachette'le mücadeleye girseydi daha sempatik
bulunurdu. Amazon mahalle kabadayısı gibi davranıyor ve belki haklı
olduğu, kendi müşterileri lehine kavga ettiği halde pek sempatik değil.

Sende bir şey farkettim, yaşın ilerledikçe aristokratlaşacağına
komünistleşiyorsun. Biraz ters bir durum.

Sadece ben değil, zaman giderek *komünistleşiyor.* Başladığım
kitaplardan biri Piketty'nin *Capital in the Twentyfirst Century*
(Yirmibirinci Yüzyılda Kapital) isimli kitabı. Bu sene çıktı ve Liberal
Kapitalist düzenin bir eleştirisini yapıyor. *Çözüm* yokmuş, kitabın
değerlendirmelerinde okuduğum kadarıyla Marx'ın umut vaadeden
*zincirlerinizden başka kaybedecek bir şeyiniz yok* ağızları yapmıyor.
Piketty de bir ekonomi profesörü zaten, marjinallik marjini belli.

Ne öğrendin?

Çok başlarındayım. Fransız ihtilalinin olduğu yüzyılda, Fransa nüfusunun
20 milyondan 30 milyona çıktığını öğrendim. Bunun doğrudan etki etmese
de, maaşların düşüklüğü ve işsizlik sebebiyle ihtilalde önemli bir payı
varmış.

Başka?

Daha devam edeceğim. Birkaç New Yorker yazısı okudum. Yakında paralı
olacakmış o da, ondan önce ne okursak *kâr.*

Ne yazmışlar?

Salgınlar hakkında bir yazı okudum. Nüfusun yoğun olduğu yerlerde
başlıyormuş bunlar. Veba gibi hastalıkların ormanlarda değil, insanların
arasında geliştiğini anlatıyordu. Bakteri ve virüsler insanlar arasında
mutasyona uğrayıp kuvvetleniyormuş. Son örneğinin 40 milyon kişiyi
öldüren 1918 İspanyol Gribi salgını olduğunu anlatıyordu.

Mutasyon diyorsun?

Evet. Bundan başka bir de *insan genomundaki gereksiz kısımlar* yazısı
okudum. İnsanın genlerindeki %97 kısmın *bir iş yaptığını* ancak %80'in
insan için önemi olmadığını anlatıyordu. Yani takriben insan genlerinin
beşte biri insanla alakalı, diğerlerinin ne olduğu belli değil.

Aaaa.

Şimdi genler bilgisayar programlarına benziyor. O kadar determinist
olmayabilir ama benzer bir mekanizma var. Genlerimizde yazan programın
beşte birini çalıştırıyoruz ve diğer kısımların ne işe yaradığı belli
değil.

Dawkins'in meşhur olduğu bir kitap vardı. *Gen bencildir* mi?

Evet. Oradaki tezi hatırlatmış yazı da. Genlerin insan için değil,
insanların genler için varolduğunu ve insanın asıl görevinin bu %80'lik
ne işe yaradığı belli olmayan geni aktarmak olduğunu söylüyordu. Nasıl
ki ağaç üremek için meyve veriyor ancak asıl maksadı meyve vermek değil,
genler de çoğalmak için *insan meyvesi* üretiyor ama asıl maksat bu
değil.

Komik bir durum. *Meyve insan* diyorsun. Veyahut meyve ağacı üretiyor?

Aynen öyle. Bir de kendini gördüğü yere bak. *Kainatın efendisi.*

Bugün Watts'ı dinlerken, insanın dünyanın *meyvesi* kabilinden bir canlı
olduğunu ve ağaçla meyve arasındaki ilişkinin insanla yeryüzü arasında
da bulunduğunu anlatıyordu.

Evet, buna benziyor. Watts mı dinledin?

Arabada iyi oluyor. Kitap dinlemekten kolay. Adamın konuşmaları radyo
programı gibi.

Senin okuduğun bir şey var mı?

Evet. Muhammed Ebu Zehra'nın Mezhepler Tarihi'ne baktım biraz. Hz.
Peygamber'in *yanılması* üzerine söylediği bende bir diyalektik intibaı
uyandırdı. *Yanlış yaptığında vahiyle düzeltilirdi* diyor. Buna bazıları
*neden yanlış yapmadan düzeltilmemiş* diye itirazda bulunmuşlar.

Hmm. Cevabı ne?

Hz. Peygamber'in de hata yapabileceğini göstermek diyor. Buradan bir
*vahiy diyalektiği* intibaı uyandı. İlk defada doğru yapsaydı, bize de
ilk defada doğru yapmak düşerdi, yanlış yaparak doğruya
ulaştırıldığında, benzer bir metodu kullanmak mümkün hale geliyor.

Evet, ilk defasında mükemmel davranmanın, her daim mükemmel davranmanın
gayrıinsanî bir tarafı var. Hiç yanlış yapmamış olmanın.

Bazılarının kendi şeyh ve hocaefendilerine *yanlışsızlık* isnat etmesi
de başka bir tuhaflık.

Hayır, lafa gelince yanlışsızlık iddia etmiyorlar, *elbette kuldur,
hataları vardır* velakin adamlar hayatlarında hatalarını kabul etmiş
değil. *Şurada şöyle söylemiştim, hatalıydım* dediği vaki değil. İlla
bir kıvırma, tefsir, te'vil peşindeler. Yoksa *teorik olarak* hepimiz
kuluz ve hatalıyız, ancak bunu söyledikten sonra *sen de kulsun ve
hatalısın* diye geliyor *cevap.*

Hah, evet. Ben de kulum, hatalıyım ve bu hataların farkındayım, bak
şuralarda şuralarda hata yaptım diyorsun. Mesele kendini düzeltecek bir
*ahlakî diyalektik* olmayışı. Tamam, *bir zaman, düşündüğüm ve
söylediğim yanlıştı, şimdi doğruyu bulduğuma inanıyorum* demek zor
geliyor.

Nefse yanlış olmaktan daha ağır gelen ne var?

Değil mi?

Bu da bizi yanlış yapmamak için hiçbir şey yapmamaya itiyor. Hiçbir şey
yapmayınca, yanlış da yapmamış oluyoruz. Hiçbir şey söylemeyince yanlış
bir söz sadır olmuyor.

Eskiler bu kadar övmenin sebebi de bu. Bütün sözleri onlara
söyletiyoruz, onların da ne kadar mübarek ve bize nazaran *neredeyse
hatasız* insanlar olduklarını anlatıyoruz ve bu da bizim üzerimizden
tahkik ve tefekkür vazifesini kaldırıyor. Çok ilginç bir *tezgah.*

/Böyle/ olmamızda bir sürpriz yok.

Yok tabii ki. Şöyle bir örnek vardı kitapta, Amr İbn'ül As bir grupla
beraber sefere çıkıyor ve bir yerde konaklıyorlar. Bazılarının
gusletmesi gerekiyor. Ancak bulundukları yerde su çok soğuk ve ısıtma
imkanları yok. Teyemmümle namaz kılıyorlar, döndüklerinde bu gruptan
bazıları namazını iade ediyor, bazıları da etmiyor. Hz. Peygamber'e bunu
sorduklarında her ikisine de muvafık tavır alıyor. Yani teyemmüm
edenlere *namazınız kabul olmamıştır* demiyor.

Şimdi birine aynısını sorsan, cevabı yapıştırır, *kabul olmaz* diye.

Evet. Bunu *ahkam'uş-şahsiyyede* şahsi ictihadın muteber bir kaynak
olduğunu gösteren bir misal olarak değerlendirebilirdik.

Teyemmümün bildiğimizden daha geniş bir kullanımı olduğu konusunda bir
örnek de olabilir.

O da var tabii. Bir zaman birinden Erzurum'da kışın bir camiye
gittiklerini ve soğuktan abdest alamadığı için namazını kılmadığını
duymuştum. Adam kendisinden başka kimsenin abdest de almadığını,
hepsinin sabah abdestiyle namaz kıldığını ve muhtemelen bazılarının
abdestsiz namaz kıldığını falan anlatıyordu.

Maksat ilginçmiş.

Maksat ilginç tabii de, böyle bir durumda, *namazı kaçıracağına su abdest
alamayacağın kadar soğuksa teyemmüm et* diyemiyorsun mesela. Kendime
diyorum da, başkasına söyleyince adın *gevşek hoca* oluyor.

Suyun soğukluğundan hasta olmaktan korkuyorsa, namazı kaçıracağına
teyemmüm etmesi daha uygun diyemiyor mu kimse?

Ben duymadım hiç. Var mı bunu söyleyen biri? *Su bilmemkaç kilometreye
kadar yoksa* diye bir şartı var teyemmümün. Soğukluğu sıcaklığı, ısıtma
soğutma imkanı olup olmaması şartların arasında değil.

Neden böyle acaba?

Bana daha çok *işsizlikten* gibi geliyor. Diyelim *abdest alma imkanı
yoksa teyemmüm eder* şartını anlatmak kısa sürer, hayat bununla geçmez,
ne kadar alim olduğunu da gösteremezsin. Bunun yerine iyice
ayrıntılandırıp, bir *meslek* icad etmişler ki, *hepimiz faydalanalım.*

Faydalanıyor muyuz?

Tabii ki. Düşünmeye gerek kalmıyor, her şey *çözülmüş.* Sahabeler bile
bizim kadar şanslı değildi, kendi başlarına kaldıklarında bir fikir
üretmek zorundaydılar, bizim soracak mercimiz çok.

Nüfusun artmasıyla da alakalıdır belki?

Nüfusun artmasıyla değil de, siyasetle alakalı herhalde.

/Kimler ictihad edebilir?/ sorusunun cevabını vermekle de alakalı.

İmam Şafii'nin müctehidden beklediği kriterler doğru, ancak iki şey daha
eklemeliydi. Müctehidin evli olması ve söylediklerinden maddi veya
manevi menfaat temin etmemesi, geçimini sağlayacağı bir işi olması
gerekir. Bu ikisi olmadığında konu giderek teorik bir hal alıyor.

Bu ikisini sayınca, memlekette adam kalmıyor, bilmem farkettin mi?

Saymasan da pek yok ama kişinin itibarı veya ücreti söylediği söze
bağlıysa, onun hakiki bir alim, hakiki bir müctehid olamayacağını görmek
zor değil. Ulemanın şahsî hukuk konusunda bu kadar sert olup, şer'î
hukuk konusunda, bilhassa emirlerin yetkilerini ihata konusunda bu kadar
gevşek olmasının başka izahı yok.

Şer'i hükümlerde öğrendiğin bir şey oldu Ebu Zehra'nın kitabından?

Zımmîliğin anlamı mesela. Hz. Peygamber'in *Zımmîler benim
zimmetimdedir, bir zımmîye kötülük edenin kıyamet günü hasmı benim*
dediğini öğrendim.

Zımmî ne?

İslam'ı kabul etmemiş ehl-i kitap. Kelime zaten *zimmet altında olan*
demek.

Bugün Ezidilere, geçmişte Ermenilere yapılan aklıma geldi.

Aslında tarih boyunca Hristiyan ve Yahudilere gösterilen müsamaha,
farklı mezheplere gösterilenden daha fazla olmuş ama artık İslam'la
alakamız da isimden ibaret kaldığı için ve İslam cühela için *futbol
takımı* mesabesinde *tutulan* veya *tezahürat yapılan* bir şey olduğu
için, yeni *normal* de bu.

Ben olsam bu hadisi bütün kiliselerin yakınına asardım.

Evet. Kitapta bir de Hz. Ömer'in gayrımenkulü neden ganimetten
saymadığına dair açıklama vardı. Fetihlerden sonra Hristiyan toprak
sahiplerinin elinden toprakları alınmıyor.

Savaşan ve yöneten sınıf müslüman zaten, halkın çoğunluğu başka dinlere
mensup.

İslam gerçekte bir *azınlık dini* ama zamanımızda nüfusumuzun çok
olmasından başka övünecek bir şeyimiz kalmadı.

Daha başka ne diyor kitapta?

Sahabenin bazısı hadis rivayet etmek yerine, kendi fikrini açıklamayı
tercih etmiş. Bunu da *yanlış olabilir ama* diyerek yapmış. Çünkü hadisi
yanlış rivayet ettiğinde günahı büyük ancak ictihadın yanlış olduğunda
bile sevabı var.

Psikolojik etkisi de var. Karşında yaşayan, nefes alıp, yemek yiyen bir
insanın yanlış yapabileceğine inanırsın ancak yüzlerce sene önce yaşamış
ve sözleri bu zamana kalmış *etkili insanların* yanlışına inanmak
zordur. Bunun için yazdıklarında çok ayet/hadis alıntılıyorlar zaten.
*Tartışılmaz* olmak için.

Doğru. Bu da tembelliğe ve meselelerde üstün körü hükmetmeye sebep
oluyor.

Halimiz şaşırtıcı değil.

Değil.
