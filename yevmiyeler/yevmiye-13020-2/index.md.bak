---
title: "Yevmiye 13020/2"
date: 2015-07-03 13:13:33 +0300
dp: 13030
draft: true
tags: []
---

Dan Carlin'in *Hardcore History* isimli podcastinde Atom bombasının
atılmasının ahlakiliğiyle ilgili bir bölüm dinliyorum. 2. Dünya
Savaşı'ndaki diğer (konvansiyonel) bombalama faaliyetlerinin de *daha*
ahlaki sayılmayacağını ve mesela 10 Mart 45'teki Tokyo bombardmanı
gibi bazılarında, iki atom bombasının verdiği toplam zarardan daha
fazlasını verdiğini söylüyor. Yangın bombaları insanları küle çevirip,
borulardaki suların bile kaynamasına sebep olmuş. Sokaklardan alev ve
kaynar su karışımının yağdığını düşünün.

Hava kuvvetlerinin savaşlarda kullanılması, en çok sivillerin ölmesine
sebep oldu diyor. Doğrudan silah fabrikalarına veya askeri hedeflere
saldırmak mümkün olmadığı için, doktrinleri sivillerin zararını
hedeflemese bile, *tali zarar* (collateral damage) kapsamında
sivillerin daha çok zarar gördüğünden bahsediyor.

Almanların savaşa hazırlanırken uçakları şehirleri dümdüz etmeye
yönelik değil, askeri hedeflere yönelik tarhettiğini ve bu sebeple
1940'taki *Londra Hava Harbi'nin* sivillere nisbeten daha az zarar
verdiği söyleniyor.

Yine de 2. Dünya Savaşında (1. Harbin aksine) iki tarafın da kimyasal
silah kullanmamış olmasından, insanların savaşmayı *öğrendiği* sonuçu
çıkıyor herhalde.

Derler ki, Amerika savaşın bitimine az kala bu bombaları kullanarak
aslında Sovyetlere bir *mesaj* vermiş oldu. Çünkü Sovyetler Alman
cephesinde işleri bittikten sonra Japonya'yı da işgal etmeye
niyetleniyordu ve Amerika, bombaları atarak, *burası benim* dedi. Bu
durumda ahlakilik biraz daha şüpheli hale geliyor tabii. Çünkü nükleer
bombaların *açıklaması* bunların korkunçluğu nisbetinde savaşa mani
cihazlar olduğu yolundadır. Bir nükleer harbe girmemek için, *düvel-i
muazzama*, hiçbir harbe girmeyecek.

Bu zamana kadar doğru çıkan bir tahmin. Savaşa çok yaklaştıkları Küba
Krizi gibi zamanlarda bile, son söz söyleme cesareti gösteremediler.

Ancak bu doktrin tabi, bu silahların sadece devletlerin elinde
bulunması kabulüne dayanıyor. Devletlerin sorumluluğuna sahip olmayan
başka bir örgütün eline geçmesi durumunda ne olabilir,
bilemiyoruz. Bir örgüt aynı anda hem Washington, hem Pekin, hem
Moskova'da nükleer bomba patlatsa, dünya nasıl bir yere dönüşür?

Savaşta ahlakilik, diğer bütün şartları sağladıktan sonra gelen bir
şart. Şuna inanırım: Bir askerin önünde sivillere zarar vermeden
savaşı kazanma imkanı varsa, bu imkanı kullanır ancak hemen hiçbir
durumda böyle bir imkan yoktur. Ahlakilik eğer zaferden eminseniz
gözetilebilecek bir kriter ve zaferden (veya mağlubiyetten) emin olan
zaten savaşa girmez.

O sebeple Batı'nın *terörizm* şikayetleri bana pek işlemiyor. Terörü
bir savaş doktrini haline getiren, şehirleri dümdüz etmeyi savaşa
dahil gören kendileriydi. Bunu icad edince, birileri de sivilleri
öldürmenin *savaşın kendisi* olduğu yolunda canavar doktrinleri
üretecekti.

------

Neye iman ediyorum? Neyi seviyorum? Neden böyle yaşıyorum? İnsanın bu
soruların tamamına net bir cevap vermesi zor. Sorular soruları
doğuruyor ve bu soruların içinde *neden böyle de şöyle değil?* anlamı
var. *Neden böyle yaşıyorsun* aslında *neden şöyle yaşamıyorsun*
demek.

Neticede insanın nasıl yaşadığını kendinden çok başkaları
belirliyor. Onlara *göre* kendini konumlandırman icap
ediyor. Toplumdan en uzak insan bile, uzaklığını topluma borçlu.

------

Bazen otistiklerin aslında telepatiyle iletişim kurmayı bildikleri ve
bu sebeple konuşmayı sevmedikleri gibi bir fikir gelir aklıma. Uç bir
örnek. Ancak bu bilgilerini uygulayacakları kimse olmadığı ve onlara
*telepatik dili* öğretecek biri olmadığı için konuşamaz ve
anlaşamazlar. Doğuştan sağırları bir araya getirdiğimizde kendilerine
has bir dil üretmeye başlıyorlar ve bu dillerin grameri oluyor. İşaret
lisanı. Belki konuşmak *istemeyenlerin* de anlamadığımız, bizim kör
olduğumuz başka bir dilleri var. Anlamadığımız için onları kendimize
benzetmeye çalışıyoruz.

Çünkü *toplum* denen kavram, tek tek bireylerden mürekkep ama o
bireylerin bir kısmının (belki büyük kısmının) hissesine sahip. Anne
babasına yeterince özgür fikirli olmadıkları için kızan ergen, anne
babanın özgür fikirli olmayışlarının sebebinin de yine başkaları
olduğunu ve bu başkalarının da yine başkalarına bağlı olduğunu
unutuyor. Toplum bir örgü, insanlar birbirlerini tutuyor.


Bir toplumu değiştirmek nasıl mümkün olur? Anlamak değil ama
değiştirmek. Anlamak değil ama yönlendirmek. Çalışma ve kazanma
şartları değiştiğinde toplumun değerleri de değişiyor mesela, bunu
bekliyoruz. Bu her zaman doğru mu?

------

İnsanlar sahip olamayacaklarına, neden sahip olmadıklarını
rasyonelleştirme konusunda başarılı. Ahlak dedikleri de böyle
yaşıyor. Gerçekte ahlaksızlık yapamayacak insanların kendi durumlarını
rasyonalize etmesi.

O sebeple birileri ahlaksızlık yapacak imkana kavuşup, aslında
ahlakının o kadar da sağlam olmadığını farkettiğimizde kızıyoruz. Bu
genel bir desen haline geliyor. Zayıfken, güçsüzken insanlar ahlaklı,
güçlüyken elinden geleni ardına koymuyor. Bu ikincisinde de
rasyonelleştirme mümkün. Eminim gidip birilerinin evinden, elinden
parasını çarpanların bile bunu açıklamak için kullandıkları sebepler
vardır.

Bu konu, yani rasyonelleştirme konusu, insanların söyledikleriyle
düşündükleri arasındaki uçurumun da sebebi. Kendileri hakkında bile
insanların pek fikirleri yok. Kendilerini olmadıkları gibi görüyorlar,
bunu yaparken de kendilerine yalan söylüyorlar.

Şimdi yazının burasında aklıma tabii *ya sen?* diye bir soru gelir. Bu
sorunun cevabı *ben de.* İnsanlardan bahsederken, kendimi ayrı
tutmuyorum. Belki ben de eğer elimde imkan olsa kötülük
işleyeceğim. İyi bir insan gibi görünüyor olmam belki sadece
korkudandır. Ahlaklı duruşum (ve hatta bu yazılar) bu korkuyu
rasyonelleştirmek ve aslında kendim sahipleniyormuş gibi
yapmaktandır. Ne biliyorsun?

İnsan kendini farklı şartlara koymadan bilemiyor. Başkalarını
kötülükle eleştirmek kolay ancak bu zamana kadar yeterince maddi
kolaylıkla *fethedilemeyecek* nadir insan gördüm. Belki hiç
yoktur. *Herkesin bir fiyatı var* kadar basit değil ama fiyat yanına
bir de hikaye anlatırsan, fiyatı nakdî değil de, aynî ve bilhassa
hizmet cinsinden, hayatını sair şekilde kolaylaştırırak *ödersen*
herhalde herkesi *ele alabilirsin.* Tabii bu *ele alan* için de
geçerli.

