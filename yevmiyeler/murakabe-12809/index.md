==============
Murakabe 12809
==============

:date: 2014-11-23 02:18:14 +0200

.. :Author: Emin Reşah
.. :Date:   12809

İ
    Günü nerede bitiriyorsun?

E
    Ön balkonda. Saat 12'yi biraz geçiyor ve bitmeyen araba gürültüsünü
    dinleyerek bitiriyorum.

İ
    /Bitmeyen araba gürültüsü?/

E
    Bende her zaman bir hayrettir, ben evde otururken gezen insanlar. Bu
    gece de hava çok güzel. Onların yerinde olsam gittiğim yere
    yürürdüm.

İ
    Gezerken de insanların neden evde oturduğuna hayret ediyor
    olmalısın.

E
    A, evet. Bende böyle bir hal var. İnsanlara hep hayretle yaklaşırım.
    Hayat bazı şeyler için çok dar ve kısa, ancak onlar da nedense bu
    *bazı şeylere* pek meyilli.

İ
    Gezmek veya evde oturmak gibi mi?

E
    Bunlar tabii başka şeylerin işareti. Körlük asıl mesele.

İ
    Kör değilsin yani?

E
    Bunu iddia edemem. Kendi körlüğünü görmek çok zor.

İ
    O zaman neden başkalarını körlüğünden şikayet ediyorsun?

E
    Belki onlar da bana körlüğümü gösterir diye. İnsanın kendini
    anlaması mümkün olmayabilir, ancak eğer yeterince konuşursam, bir
    yerlerden cevap gelir. Belki gelir. Belki gelmez. Ancak başka bir
    usul bilmiyorum. Körsem ve birileri bunu söyleyecekse, yine buna
    benzer tarzda söyleyecek.

İ
    Körlüğünü kendi kendine gidermeyi de düşünebilirsin.

E
    Buna da uğraşıyorum. Ancak insanın kendi körlüğünü gidermesi diye
    bir şey yok. Mümkün olsa bile, nasıl anlayacaksın gözünün
    açıldığını?

İ
    Anlayanlar nasıl anlıyor?

E
    Başkası söylüyor olmalı. Veyahut kendine uçuracak birilerini
    buluyor. İnsanın kendinden emin olması çok zor. Belki imkansız.
    Şüpheden uzak kalmak için düşünmemek lazım, öyle bir *düşüncesizlik*
    de ancak ölerek mümkün.

İ
    Bunun yerine başkalarına mı soruyorlar?

E
    İnsanın içinde sürü hissiyatı var. Bütün bu *büyük adamların* derdi,
    kendi büyüklüklerini görmek olabilir. İltifat görünce
    marifetlerinden emin oluyorlar. Uçuracak birileri derken bunu
    kastediyorum.

İ
    İnsan okuyarak veya ibadetle de kendinden emin olamaz mı?

E
    Okumanın *confirmation bias* dedikleri bir tarafı var malum.
    Kendimize uygun, fikrimize yakın insanları okuyoruz ve bu sayede
    kendimize duyduğumuz *iltifat* da artıyor. *Uçuracak birileriyle*
    aynı durum. Bir yazıya bakıyorsun, kendinle benzerlikler buluyorsun
    ve *olduğuna* kanaat ediyorsun.

İ
    İbadet? Meditasyon?

E
    İbadetin dünyevi *faydaları* konusunda da, ya *placeboysa* diye
    düşündüm. Veyahut insanın kendi kendine telkin ettiği bir takım
    ilhamlarsa?

İ
    Çıkışın yok senin.

E
    Evet, körlük mühim.

İ
    Ne okudun bugün?

E
    Paris Review'in yazarlarla yaptığı röportajlara bakıyorum.
    Murakami'yle yaptıkları bir röportajı okudum. İlginç bir kişilik.
    *Onun gibi yazmak ister miyim?* diye sordum kendime.

İ
    İster miymişsin?

E
    Hayır, sanırım hayır. Kitaplarına merakımın olmayışı da bundan.
    Gerçeküstü rüyalara yatmak güzel, ancak ben çok daha klasik yapılı
    kitaplardan hoşlandığımı sanıyorum. Yüzyıllık Yalnızlık *bile*
    sıkmıştı bir safhadan sonra. Biraz *yazar tembelliği* gibi geliyor
    bu, aklına geleni yazıyorsun ve ne demek olduğunu okura
    bırakıyorsun.

İ
    Murakami pek tembel bir yazara benzemiyor?

E
    Sayfa doldurma becerisinden bahsetmiyorum. Ancak bir noktadan sonra
    gerçeküstü hikayelerde ipin ucu kaçıyor. Tabii bir *kaçış edebiyatı*
    maksadıyla yazıyorlar, çağımız insanların birbirinden ve düştükleri
    hallerden fazlasıyla haberdar oldukları bir çağ ve kaçacak bir
    yerlere ihtiyacımız var. Değiştiremediğimiz, nasıl anlayacağımızı
    bile bilmediğimiz bir çağda yaşıyoruz. Yazarlar da bize bundan
    kaçmak için yollar sunmak zorunda. Çağımızın *şuuru* bu.

İ
    Sen neden sevmiyorsun?

E
    Kaçmaktan hoşlanmıyorum veya bunu yapmanın daha güzel yolları olduğu
    kanaatindeyim. Bir eser ortaya koymak güzel. Bu yazarlar iyi işler
    yapıyor, fantastik edebiyat vs. de güzel eserler üretiyor. Ancak
    bunları okumak o kadar güzel mi, ondan emin değilim. Oturup bir
    strateji oyunu oynamak, diyelim, *Europa Universalis'te* alternatif
    tarihler üretmeye çalışmak çok daha anlamlı bir kaçış gibi geliyor.
    Veya Skyrim'de canavarlarla savaşmak, tamamen pasif bir okumadan,
    nasıl yazıldığını tahmin ettiğim bir hikayeden daha anlamlı geliyor.
    Ben de kaçıyorum ama başkasının dünyasına değil, kendi dünyama.

İ
    Herkesin böyle bir imkanı yok.

E
    Evet, belki, zaten kendimden bahsediyorum.

İ
    Ne öğrendin Murakami'yle alakalı?

E
    Yazarlık neredeyse şans eseri başına gelmiş. *Edebiyat çevresi* diye
    bir şey bilmiyor. Yazar arkadaşı yok. Bu işlerden uzak durmayı
    tercih ettiğini söylüyor. Bu hoşuma gitti. Edebiyatta tek *mesele*
    var, o da yazmak. Eğer okunacak bir şeyler yazıyorsanız, yazar
    oluyorsunuz. Murakami de bunun isbatı gibi. Kimseden ruhsat almaya
    çalışmamış. Yazmış ve olmuş gibi duruyor.

    Kitaplarını planlamadan yazmasını ve onları beklemesini de sevdim.
    Her ne kadar, dediğim gibi, başkalarının dünyasına ilgi duymuyor
    olsam da, bir yazı faaliyeti olarak hoşuma gitti.

İ
    Başka ne okudun?

E
    Jack Kerouac'la yapılmış da bir röportaj vardı. Haikular konusunda
    söyledikleri ilgimi çekti. *Uzun çalışmaların eseri* diyor onlar
    için. Ben de kendiminkilerin *bir anda* çıkmadığı için yeterince iyi
    olmadığını düşünüyordum.

İ
    İlginç. Kısa olduğunda, insanın sanki bir anda söylenmiş gibi
    hissettiğini sanıyorum.

E
    Kerouac, Goethe'nin *gelecekteki edebiyat, tab'an itirafname
    olacaktır* dediğini de söylüyor. Belki bloglardan bahsediyordur diye
    düşündüm.

İ
    Burası gibi mi?

E
    Burası pek itirafname değil. Daha doğrusu yeterince itiraf
    edemiyorum. Belki daha güzel itiraflarda bulunsam daha iyi olurdu.

İ
    Ne gibi itiraflar?

E
    Yazmak istediğim kadar yazamıyorum. Yazmak istediğim insanlara
    yazamıyorum. Mektup yazmam, telefon etmem gereken birileri varken
    yazmak (ve hatta okumak) bende bir suçluluk meydana getiriyor. Sanki
    beni bekliyorlarmış gibi.

İ
    Bekliyor olabilirler.

E
    Acil konular değil. Çocuklardan bahsedip, hal hatır sormam gereken
    insanlar var. Bu konularda yeterince sağlam itiraflarda
    bulunamıyorum.

İ
    Okuyorlar diye mi?

E
    Belki. Söyleyeceklerim kötü şeyler değil, daha çok *tembel adamın
    itirafları* cinsinden. Belki beni daha anlayışla karşılamalarına
    sebep olur.

İ
    Belki. Zaten anlayışla karşılamasalar burayı okumazlardı.

E
    Evet. Belki.

İ
    Yevmiyelerin yeni formu bu mu olacak?

E
    Bunlara başka bir ad vermek niyetindeyim. Belki *muhavere* derim,
    belki *murakabe.* Röportajlar mı etkiledi, yoksa *Zerkubia*
    kitabının diyalog formunda daha rahat ilerlediğini görmek mi
    bilmiyorum ama günün üzerinden geçerken de kendimle konuşmak daha
    iyi olabilir. Okunması da muhtemelen daha rahat.

İ
    Ben kimin?

E
    Sen benim adlarımdan birisin. Artık hangisiysen.

İ
    Senim yani, senden içeru.

E
    Hep öyle değil mi?
