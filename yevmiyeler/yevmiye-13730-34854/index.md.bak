---
title: "Emanet Otorite"
date: 2017-02-16 02:40:32
expiryDate: 2018-02-16 02:40:32
dp: 13730
featured_image: "/images/header-30.jpg"
images: ["/images/header-30.jpg"]
published: true
tags: []
---



> İslam'ı temsil selahiyetini haiz değilim ve bu selahiyeti kimin kime
> verebileceğini bilmiyorum.

Herhalde İslam'la ilgili bir kitap yazmam gerekirse, başına böyle bir cümle
koyarım. Buranın ilk kısmı, bilhassa kendilerinde o selahiyeti görenleri memnun
ediyor. *Bende yok* deyince, *bende var, o halde beni dinlemelisin* diye cevap
veriyorlar. Ancak ikinci kısım, yani, kimin kime verebileceğini bilmemek kısmı,
pek çokları için *dindışılık* demek.

Müslümanların vaaz vermeyi sevenlerinin ekserisi, konuşmalarını sadece kendi
bünyeleri/cemaatleri içinde, onların görüşü gibi değil, tüm İslam'ın ve bizzat
hakikatin kendisiymiş gibi yapıyor. Bunun retorik bir gücü olduğu aşikar, yani,
düşünün, burada yazdıklarımı *Allah adına* yazsam herhalde daha etkili
olurdu. Onlar bunu yapıyor. Bunu yaparken kullandıkları otoriteye ne kadar saygı
duyuyorlar veya o otoritenin emanet olup olmadığının farkındalar mı
bilmiyoruz. Çoğu farkında değilmiş gibi konuşuyor, diyelim, dünyanın yaşının
6000 sene olduğunu iddia eden adam mesela, bu sözü *Allah ve Resulü adına*
ederken, yanlışlığın yine Allah ve Resulüne mal edilebileceğini nasıl gözden
kaçırıyor?

Açıkçası bu emanet otoritenin mahiyetini, ne kadar hassas bir otorite olduğunun
farkında olan pek kimse görmedim. Konuşup konuşup en sonunda *yanlış varsa
benimdir* demekle değil, verdiğin hükmü kendi adına verdiğini ve çapının da
sınırlı olduğunu belli ederek anladığım bir şey bu. Bütün vaizler, meleklerin
insanın yaratılışı sırasında söylediği *biz senin bildirdiğinden başkasını
bilmeyiz* ayetini biliyor ve okuyor ama bir yandan da, verilen hükümler kocaman
kocaman.

Beni İslam'ın siyasi malzeme olarak kullanılmasından uzaklaştıran da bu
oldu. Ben milliyetçilik olsun, din olsun, bu gibi değerlerin, politikada *kanser
ilacı* cinsinden olduğunu düşünürüm. Mecbur kaldığınızda kullanırsınız, ancak
yan etkileri fazladır ve mümkün mertebe kısa süre kullanmak gerekir. İnsanları
dine ve milliyetçiliğe başvurmadan idare edebilmek daha önemli bir başarıdır ve
daha kalıcı etkiler bırakır.

Bugünkü *İslamcılık* anlayışım, İslam'ın gayesini insanlara ondan bahsetmeden
öğretmek ve sevdirmekten ibaret. İnsanlar İslam mümkün mertebe yaklaşmış, ona
uygun yaşamaya başlamışsa, bunun yolunun İslam'ın telaffuz edilmesinden
geçmeyebileceğini düşünmeye başladım. Siyasi fikrimde İslam'ın doğrudan
etkisinin görülmemesinin sebebi ve kendimi İslam adına konumlayıp,
söylediklerimin dini hükmünü arama gayreti duymamam da bundandır.


