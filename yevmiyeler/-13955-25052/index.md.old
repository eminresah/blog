Title: 13955
Author: Emin Reşah
Date:  2017-09-28 23:55:38
Dp: 13955
Status: published
Image: /img/header-55.jpg

A- bana gülerek *kötü bir babasın* diyor. Çünkü ona bunu ben söyledim. Dün
abisi ve halasıyla beraber okul asıp İstanbul'a gittik. Babanne görmeye. 

Okuldan nasıl sıkıldığımı hatırlıyorum çocukken. A- ve F- benimle aynı
değil, gittikleri okullar da aynı değil, öğretmenleri de aynı değil. Yine de
onların okuldan sıkılmalarına, herhalde zamanında kendim çare bulamadığım için,
bir teselli bulamıyorum.

Bunun *iyi baba* olmakla ne kadar ilgisi var, ciddi düşünürsek, bilmiyorum. Hiç
okula göndermesem ve eğitimleriyle kendim ilgilensem, kendim okutsam, günde iki
saat ders yapsam ikisiyle de, belki daha faydalı olur birkaç sene ama bu fikrimi
ilk onlar üzerinde denemek istemiyorum. Geleceklerini riske atmak oluyor. 

Annebabaların düşünce şekli de bu: İnsan kendisi için aldığı riskleri çocuğu
için alamıyor. Onun için muhafazakarlaşıyor insanlar. Onlara sorma imkanım da
yok, 6 yaşındaki çocuğa *seni okula göndermesem, sence daha iyi olur mu?*
diyemiyorum. Bunu ben bilmiyorum, o da bilmiyor. 

Ancak *okul mecburidir, hayatın başka yolu yoktur* kafası da değil bu. Mümkündür
muhtemelen, para kazanmak da, ev kurup idare etmek de mümkündür okulsuz. Ancak
seneler sonra çocuğunun *beni okula göndersen daha iyi olurdu* demesi daha kötü
bir risk. O riski alamadığım için *iyi baba* olmaya çalışıyorum, arada bir kötü
taraflarımı hatırlatıp, *çılgınlık* yapsam da.

Birer merdiven kafalı memura dönüşmesinler diye. 

------

A- ile ilgili bazı eski tweet'lere rastlıyorum. Bir ara *Plants and Zombies*
oynardık. Geceleri abisi ve annesi uyumaya gider, o bana sarılır, *bunlar
uyusun, biz zombi oynaalım* derdi. Ben de kırmazdım onu. Oynardık yarım saat
kadar, sonra olduğu yerde devrilirdi.

-------

Tanıdığım insanlarla bile iletişime geçmeye çekiniyorum. En son ne zaman
görüşmüştük? O zamandan beri neler oldu hayatımda? Şu sıra, hele, *boşanıyorum*
demek kadar zoru yok. Mecbursan yapılıyor. 

Gavurlar bu pazarlama/ürün tanıtımı amacıyla yapılan aramalara *cold calling*
diyorlar. Bir bağın olmadığı insanlara telefon ediyorsun ve nasıl
karşılayacakları belli değil. Ben de her zaman iyi karşılamıyorum. 

Böyle bir işim olsaydı, nasıl bir insan olurdum diye düşündüm. Muhtemelen böyle
bir stresi ancak müskirat veya ona benzer şeylerle atabilirdim üzerimden. İşi
değiştiremezsem, bir süre sonra kanser bile olurdum bu yüzden.

Dışadönük insanlar bunun için bizi anlamıyor. Tanıdığım insanlarla uzun uzun
görüşmeler bile beni yoruyor. Sebebi nedir, hangi hormon ne yapar, ne oldurur
bilmiyorum ama üzerimden silindir geçmiş gibi oluyorum. 

Çocuklar müstesna. 

------------------------------------

İnsanların önemli bir kısmı, insanların arasından kendine tanrı arıyor. Bunu
yaparken vazıhen yapmıyor, adını koymuyor, gazeteye *tanrı arıyorum* diye ilan
vermiyor ama bir şekilde *her şeyi açıklayan* ve *her şeye muktedir* bir cisim,
bir merkez arıyor ve buluyor. Adı herhangi bir şey olabilir, devlet olabilir,
*reis* olabilir, *ulu önder* olabilir veyahut bunun gibi başka lakaplar, isimler
olabilir ama insanlar arasında, somut bir tanrıdır bu.

Bunun bendeki yansıması şu: Bu küçük tanrılara baktığımda, *daha iyisini
bulabiliriz* diyorum. Devleti tanrılaştıracaksak, bizimkinden daha iyi devletler
var, *reisi* tanrılaştıracaksak, ondan daha iyi liderler var, somut herhangi bir
nesneye atfedilen tanrılık, mukayeseyle bakacaksak kaybolup gidecektir.

Tanrı fikri de aslında bu *yakalanamayan hedef* demek. Bir yandan sadece
*olmadığıyla tarif* edebiliyoruz, ne olduğunu değil ama ne olmadığını biliyoruz.
Ancak bir yandan da o kadar kolay değil, ne olmadığı kimsenin işine yaramıyor
aslında, ne olduğu bizi ilgilendiriyor ve Tanrı'nın tanımı devamlı *gelişiyor.*

Müphemleşerek gelişiyor. Daha soyut, dokunulmaz, aşkın hale geldikçe, insanların
ondan umdukları faydalar da azalıyor ve küçük tanrılar aramaya başlıyorlar.

Demek ki bir denge lazım: Felsefecilerin soyut tanrısı, deva olamayacak kadar
uzakta ve insanlar devayı somut bir takım küçük tanrılarda arıyor. Deva nerede?

--------

Memleketin medyasının mensuplarına artık *sarı basın kartı* yerine *pet
pasaportu* vermek daha iyi olur. Kimin kimin adına havladığına ve aşılarının ne
ölçüde yapılmış olduğunu her zaman bilemiyoruz.

--------

Sosyal medya da kapitalizm gibi, eleştirisini dahilinde yaptığın sürece ona
zarar vermen imkansız. Sosyal medyanın ne kadar yalnızlaştırıcı olduğunu yine
orada anlattığınız sürece, bunun yalnızlığa bir faydası yok.

Bir ihtimal oradan tanıştığınız biriyle normal hayatta da görüşüp, sosyal
medyanın insanı nasıl insanlıktan çıkardığını konuşabilirsiniz. Ancak büyük
ihtimalle bunu yine orada paylaşacaksınız.

Çünkü kapitalizm'in üretim biçimlerini kalıcı olarak değiştirmesi gibi, sosyal
medya da iletişim biçimini kalıcı olarak değiştirdi. Tabii ki ezeldem gelen
iletişim adetleri daha doyurucu, insan yaşadığını anlıyor ama sosyal medya da
şeker gibi, bağımlılık yapıyor. İnsanlar şekerin zararlarından bahsetmeyi de
seviyor ama şeker tüketimi genel olarak düşmüyor, sosyal medya da benzer bir
ürün. Bol kalorili, tadı yoğun, bağımlılık yapıcı ve zararlı.

--------

Hiç ölmeyeceğini bilsen de bu işi yapar mıydım?

Yazmayı, evet. Diğer işleri, bilmiyorum. 

Hiç ölmeyecek olmak insana ilgilerini tayin etmek için uzun bir zaman veriyor.
Ancak bu ilgilere güç veren de ölüm düşüncesi, bir yerde. İnsan ölmeyecekse,
neden *kainatı anlamak* istesin? Zamanını en güzel nasıl israf edebilecekse o
şekilde yaşar.

Ölümsüz bir dünyada medeniyet olmazdı. İnsanın varlık hakkında, kendisi ve
dünyası hakkında soru sorması anlamsızlaşırdı. Her soruya *yaşayıp göreceğiz*
diye bir cevap vermek mümkün olurdu.

Ölüm olduğu için bir anlamda hayat var, yoksa, kocaman bir hiçlik. 

