---
title: "Murakabe 12883"
date: 2014-11-23 02:18:14 +0200
dp: 12883
tags: []
---

Konu sıkıntısı yaşamaya başlamış gibi hissediyor musun? Her şeyi
halletmiş gibi bir ruh hali içinde görüyorum seni. Bazen. Gündemle ilgin
yok. Ya teknik, ya kurgu okuyorsun. Yazmak zor olmuyor mu?

Biraz. Fazla rahat olmanın böyle bir tarafı var, *konu uydurmak*
gerekiyor. Olmayan sorunlar icad edip, bunların üstesinden gelmek. Ancak
yazan çizen insanların çoğu zaten böyle. Olmayan sorunlara uygulanamaz
çözümler üretmekle hayatlarını *kazanıyorlar.*

Biraz ağır bir suçlama.

Yazacak kadar aklı başında ve zamanının sahibi olan insanın aslında çok
çok önemli bir derdi yoktur. Tabii ki yazanların da derdi olur ve hatta
bunların çoğunun çözümü mümkün değildir. Yazmalarına vesile olan da bu
çözümsüzlük denebilir. Belki. Ancak bu sorunların *önemli* olduğu
anlamına gelmez.

Önemli dert nedir? Çözümsüz olan mı, çözülebilir olan mı?

En önemli dertler, naçiz fikrimce, insanların genelinin çözmeyi
bilmediği ancak bazılarının çözebildiği dertler. Kimsenin çözemediği
dertler konusunda ancak spekülasyon yapabilirsin. İnsanların genelinin
çözebildiği dertlere ise kafa zamanı ayırmak anlamsızdır. Bu ikisine
dahil olmayan, uğraşınca çözülecek ancak uğraşılmadığı zaman çözümsüz
kalacak az sayıda problem var. Bunlar en önemli dertler.

Biraz fazla mühendisane konuştun.

Bazı çevrelerde mühendisliği aşağılamak moda ama hiçbir mühendis
oturduğu yerde gerçekte bilmediği konular hakkında spekülasyon yaparak
maddi ve sosyal *geçimini* sağlayan yazar kadar *aşağı* değil bana
sorarsan. Sormayabilirsin tabii.

Tarafsız bir cevap veremezsin. Hayatı sadece mekanik bir takım
ilişkilerden mürekkep olduğuna veya dünyayı böyle görme eğilimine bir
eleştiri bu *mühendisliği aşağılama* dediğin. Hayatın ve insanın basit
algılanmasına.

Ötekiler basit algılamıyor da ne yapıyor? Adamın biri karışmış bir
yumağın takip edilemese de *ipten* oluştuğunu söylüyor. Diğeri de bu
yumağın takip edilemeyeceğini, çok karışık olduğunu ve ipten yapıldığını
söylemenin onu basitleştirmek olacağını, belki yumağın içinde farklı
farklı şeyler olduğunu iddia ediyor.

Olamaz mı? Yani yumak dolaşık ve içinde farklı şeyler mevcut olamaz mı?

Olabilir tabii. Ancak biri *bu yumakta sadece ip var* dediğinde, onu
*meseleyi basitleştiriyor* diye eleştirmek yerine ipten ayrı *o şeyin*
ne olduğunu işaret edebilmek lazım.

Bilinç mesela. İnsanın kimyevi süreçlerinden ortaya çıkıyor diyorsun.
Ancak biri bunun sadece kimyadan oluşmuş olamayacağını söylediğinde...

Onun gibi. Ben bilincin veya sair kavramların yumağın *yumuşaklığı*
cinsinden bir *yan etki* olduğunu düşünüyorum. *Bak ip sert, ama yumak
yumuşak, o halde yumağın içinde başka bir şey var* demek biraz
acelecilik.

Benzer bir şeyi Searle de söylemiyor muydu?

O bitkilerin fotosentez yaptığı gibi, insanın da *bilinç salgıladığını*
söylüyordu. Buna benzer bir şeyler. Onun söyledikleri de, meşhur *Çince
odası argümanı* falan biraz konuyu bulanıklaştırmak gibi geliyor.

Çince odası, yumak argümanıyla cevaplanabilir mi? Yani Çince dolaşık bir
yumaksa, onu nasıl çözeceğini, düğümleri tek tek çözmeyi öğrenen biri
Çince'yi biliyor sayılır mı?

Çince bir metin, düğümlenmiş bir yumaksa, bir Çinli bunu nasıl çözüyor.
Yutarak mı? Yumağı keserek mi? Düğümlenmiş yumağın düğümlerini elde
açmaktan başka ne yapabilirsin?

Yani *Çince biliyorum* diyenin yumağı hızlıca çözdüğünü söylüyorsun ama
çözme süreci Çince bilmeyenin düğümlerle tek tek uğraşmasıyla aynı.
Adamın elinde düğümleri nasıl çözeceğine dair bilgisi varsa, bu elindeki
bir *kullanma kılavuzundan* kaynaklansa da Çince biliyor diyorsun.

Bizi şaşırtan, Çince bildiğini düşündüğümüz insanların bu yumaklardaki
her düğümü çözmeyişi. Bir dili öğrendiğinde, o dilde yazılmış düğümlü
yumak bir metnin tüm düğümlerini çözmezsin, çünkü bu düğümlerin çoğunu
daha önce çözmüşsündür. Aklında yer etmiştir ve otomatikleşmiştir. Ancak
bildiğin bir dil dahi olsa, uzun ve karışık bir cümleyi anlamaya
çalışırken, geri dönüp o düğümleri yavaş yavaş çözme ihtiyacı
duyabilirsin. Çince odası argümanı da bu ikisi arasında bir
*bilme-bilmeme-bilinç* argümanı üretmeye çalışıyor.

Ancak beceremiyor diyorsun.

Searle'ün yaptığı tuhaf bir demogoji. Unsurların toplamının, unsurların
tek tek sahip olduğu özelliklerden fazlasını içereceğini söyleyenler
uzun zaman önce yaşadı. Eğer insanın zihninin çalışmasının *kimyevi
parçaları* varsa, bunların toplamından *sadece* kimyevi bir hadise
olarak bahsedemeyiz, bu doğru. Ancak bu bunların *kimyevi hadiseler*
olmadığı anlamına gelmez.

Yumak diyorsun, iplikten oluşmakla, yumaklığın sağladığı özellikleri
terketmez. Karışık düğümlerin çözülmesi de, onun yumak olarak
algılanmasına engel değildir.

Ha yumak, ha bilinç.

