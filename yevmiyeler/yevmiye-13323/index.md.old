Yevmiye 13323
=============

:date: 2016-02-14 00:13:33 +0200

Neyi ölçüyorsan onu teşvik ediyorsun, neyi teşvik ediyorsan, onu
büyütüyorsun. Bir organizasyonda, *başarı* neyse ölçülüyorsa, sonunda herkes
iyisiyle kötüsüyle onu hedef alarak çalışmaya başlıyor. Ancak *kötüsü* iyisinden
daha çoğalıyor. Çünkü *iyisini* ölçmüyorsan, *kötüsünü* teşvik ediyorsun.

Akademisyenler, mesela, ürettikleri makale başına taltif görüyor. Bu demek ki,
kötü makale üretmek, iyi makale üretmekten daha önemli. Daha önemli, çünkü üç
kötü makale, biri bir iyi makaleden daha *çok*. Ayrıca daha kolay.

Diğer konularda da böyle. İşin ölçüsü saat olunca, saati bir şekilde doldurmak,
işi bitirmekten daha önemli hale geliyor. Günde sekiz saat çalışmasını
bekliyorsan, günde sekiz saat çalışıyor adam. Günde sekiz saat iyi mi çalışıyor,
hayır, çünkü kötü çalışmasını teşvik etmiş oluyorsun. Bir şekilde o sekiz saati
doldurmak eğer yeterliyse, daha fazlasını yapmıyor.

Bu meselenin bir çıkışı yok. Çünkü *iş* dediğimiz şeyin tam bir ölçülebilirliği
yok. Bizim yazılım işinde, adamın yazdığı program satırını ölçeceksin. Bunu
şişirmek kolay. Çok mekanik işlerde, belki insanların bir saatte kaç metrekare
temizlediğini veya kaç parça ürettiğini ölçebilirsin ve buna göre teşvik
geliştirebilirsin ancak bunlarda da kontrol zor.

Beni program yazdırırken neyi teşvik etmem gerektiği ilgilendiriyor. Saat
ölçüyorum şu sıra, çünkü uğraştığımız işlerin ne kadar zaman alacağı konusunda
bir fikrim yok. Bazı problemlerde günlerce tek satır kod yazamazsın, bazılarında
bir oturur bin satır yazabilirsin. Problemi tanımadan bunu anlamak zor, problemi
tanımaksa ancak yazarak mümkün.

------

İngilizce hazırlıktaki kardeşim derslerine çalışmıyordu. Ben de dedim ki,
`Memrise <http://memrise.com>`__ nam sitede İngilizce setleri var, harçlığını
oradaki puanına göre belirleyelim. Oradan aldığın puana göre sana para
vereyim. Ondan sonra anneme *şu telefonu istiyorum, bu botu istiyorum* deme.

İlk haftaki tecrübeme göre hayli işe yarıyor. Bir çoğu bildiklerinden olsa da
550 yeni kelime öğrenmiş bir haftada. Bir yandan parayı biriktirmeyi ve
kullanmayı da öğrenmesi amacım. Bakalım, inşallah bu konuda da fikir sahibi
olur.

Oğlumun da yaşıtları pek çok çocuk gibi zamanında tuvalete gitme derdi var. Ona
da her tuvalete gittiğinde, eğer külodu temizse iki jelibon, kirliyse bir
jelibon vereceğimi söyledim. Hazret evveliyatında bizi *çiş* diye melettiği
halde, bu anlaşmayı yaptıktan sonra gayet düzenli olarak tuvaleti ziyaret etmeye
başladı. Aklına şeker geldikçe gidiyordu herhalde.

Sonra jelibondan bıktı. Yemeyi bıraktı. Dedim, *demek ki, teşviksiz de yapacak
artık.* Birkaç hafta sonra yeniden başladı derdimiz. Bugün yeniden, bu sefer
bonibonla başladık. Üç saatte üç defa gitti tuvalete.

Bu da bende, mesela öğrenci milletinin *not* gibi yapay bir değerlendirme
yerine, *doğrudan gelir desteği* ile daha iyi eğitileceği düşüncesini
uyandırdı. Sakıncaları da olabilir, ancak öğrenciye derse devamı, sınavları
geçmesi vs. karşılığı verilecek ufak harçlıkların, okullardaki pek çok sorunu
kendiliğinden çözme ihtimali olduğunu düşünüyorum. O yaştaki çocuklar için
eğitimin uzun vadedeki faydaları çok soyut ve anlamsız. Eğitimin somut
faydalarını ancak üzerinden on yıl geçince görebiliyorsunuz. Bunu anlatmaya
çalışmak yerine, çocuklara kısa vadede *başarının tadı* anlamına gelecek bir
takım faydalar sağlamak lazım.

*İdealist* bir takım psikologların, çocukların vazifesi olan işler karşılığı
ödül verilmesini tasvip etmediğini biliyorum. Derslerini vazifeleri olduğu için
çalışmaları, tuvalete vazifeleri olduğu için gitmeleri ve bunun gibi konularda
ödülün gereksizliğini, hatta zararını savunuyorlar. Ancak her türden dil
dökmeyle ikna edemediğim çoluk çocuk ve büyük cinsiyle olan tecrübem, insanların
ekseriyetinin böyle vazife mazife kavramları yerine basit ödüllerle
*çalıştığı*.

