Title: Murakabe 13755
Author: Emin Reşah
Date:  2017-04-04 10:53:48
Dp: 13777
Status: published
Image: /img/header-77.jpg

Tor: Her gün kafandaki düşünceleri, konuşanların ağzından kağıda dökmek iyi olmaz mı?

Per: Olur ama sanki çok uzatıyormuşum, ayrıntıya boğuyormuşum gibi bir his. İnce ince
dokumak gerekiyor sözü, yalınkat yazamıyorsun. Diyalogların ayrıca konunun
çatallandığı yerlerde sadece birini takip edebilmek gibi bir sorunu var. Üç
konuyu aynı anda işlemek mümkün değil edebi olarak. 

Tor: Ancak Eflatun yazmış, değil mi, önemli konuları da işlemiş. 

Per: Önemli konuları da işlemiş ama ayrıntılı değil. Eflatun ilk olduğu için güzel
ama felsefesindeki boşlukların farkında mıydı, emin değiliz. Diyaloglarda
insanın kendini kandırması daha kolay. 

Tor: Yine de yazmak için güzel bir form. Okuması da rahat. 

Per: Bunlar doğru. Ayrıca artık üzerinde çalıştığım konuları değiştirmek
niyetindeyim. Okuduklarımı da burada anlatabilirim. Böyle bir format, insanların
daha ilgisini çekecektir. 

Tor: Diyalogları takip etmek daha zevkli oluyor bence. Romanlarda da uzun uzun
tasvirler beni sıkıyor, konuşmaları daha rahat okuyorum. 

Per: Tasvirler sıkıyor çünkü onlar *günlük dilin* dışında, edebi dille yazılmak
zorunda. Günlük dilde öyle uzun uzun tasvir yapamazsın, insanlar birbirlerine
uzun hikayeler anlatmıyorlar artık. Gösterebiliyoruz. Eski dünya kayboluyor,
dilin dünyası. 

Tor: Yerine ne geliyor?

Per: Görüntünün dünyası geliyor. Dil artık rakipsiz değil, önceden bilgi sadece
lisan formunda aktarılabiliyordu, artık görüntü de var, ses de var. İnsan dile
muhtaç olmayı bıraktıkça, teknolojiye ve görüntüye muhtaç oluyor. Birbirimize
bir şeyler anlatmak yerine fotoğrafını gönderiyoruz artık. 

Tor: Fotoğrafı çekilemeyecek şeyler var, onları gönderemeyiz. 

Per: Ancak insan zihni o fotoğrafı çekilmeyecek şeyleri de çekilebilenlerin
üzerinden anlatıyordu. Önceden sevgi sözcükleri varken, artık bir fotoğrafın
altındaki *layklar* önemli hale geldi. Artık sevgiyi *anlamak* veya *düşünmek*
yerine görmek istiyoruz. Tüketimin bu kadar iştahla artmasındaki bir sebep de
bu, *insanlara gösterecek* bir şeylere ihtiyaç var, bunu soyut olarak
sağlayamıyorsunuz. 

Tor: Bazıları bu kanaatte değil, yani sahiciliğin hala *sözde* olduğunu
düşünüyorlar. 

Per: Eskiden de değildi ama *görünenin* yayılması bu kadar kolay
değildi. Sahicilik hiçbir zaman *sözde* olmadı, insanlar söze hiçbir zaman
*gerçek* gibi itibar etmediler. Söze gerçek gibi itibar edenler, genelde mesleği
sözle ilgili olanlar oldu. 

Tor: Mesela?

Per: Felsefeciler, edebiyatçılar, din adamları, hukukçular... Bunlar hayatlarını
söz üzerinden kazandıkları için, söz alıp, söz sattıkları için, onlar sözün
*sahici* olduğunu düşünebilir, doğru. Bununla beraber diğerleri için böyle bir
durum olduğunu sanmıyorum. 

Tor: Basit insanlar için. 

Per: Bugün Will Durant'ın 10 *dahiden* bahsettiği bir kitabına baktım. Başlarına
baktım. Tarihin basit insanların tarihi olmadığını, diyelim Fransa tarihi
dediğimiz şeyin, Fransa'nın yetiştirdiği istisnai insanların tarihi olduğunu
söylüyordu. İşte o *tarih dışı* kuru kalabalık için gerçeğin sözle bir alakası
yok. 

Tor: Ama din adamlarını da ekledin, mesela, bu basit insanlar için de dinin bir
anlamı vardı, herkes için var. 

Per: Ancak bu dini tecrübe çoğu için somut bir tecrübeydi, namazlarda camiye
gitmek, kilisede komünyona katılmak, cumartesileri çalışmamak veya Ganj'da
yıkanmak gibi... İnsanlar rahibin sözlerinde somutluklar arıyordu. 

Tor: Somut bir cennet gibi.

Per: Evet, somut bir cennet gibi. İnsanlara soyut bir cennet vaadinin pek bir
faydası yok. Peygamber (a.s.) bugün gelseydi, ondan cennetin fotoğraflarını,
resimlerini isterdik. Sözlü tasvirler bizi *kesmezdi.*

Tor: Bu mümkün mü?

Per: Fotoğrafları mümkün. Gördüğün bazı fotoğraflara *cennet gibi* demiyor
musun?

Tor: Evet diyorum ama cennetin daha güzel olacağını umarak. 

Per: Bunu söylersin yine, zaten *müteşabih* ayetlerdir mesela, *benzetmedir.*
Bizim fotoğraflar da benzetme olurdu. 

Tor: Bugün bir peygamber gelse, yazı yazmazdı diyorsun. 

Per: Muhtemelen yazmazdı. Film veya fotoğraf çekerdi, belki animasyon yapardı
ama sadece *yazıyla* veya *sözle* cennete ve cehenneme inandırması herhalde zor
olurdu. 

Tor: Bu bir noktada *neden o zamana gönderildi?* cevabı da mı oluyor?

Per: Hem evet, hem hayır. Çünkü bu soruyu herhangi bir durum için
sorabilirsiniz, *daha uygun biri ve çevre var mıydı?* diyebiliriz ve bunu uzun
uzun tartışabiliriz. Cevabı da kısaca *olsaydı, zaten oraya gönderilirdi*
oluyor, tarihle ilgili tüm farzımuhal tartışmalar böyle bir ölçüde.               
