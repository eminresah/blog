---
title: "Yevmiye 12765"
date: 2014-11-23 02:18:14 +0200
dp: 12765
draft: true
tags: []
---

Yavaşlamanın Yeniden Keşfi
--------------------------

British Airways, uzun yolculuklarda 7 saat süren bir film yayınlamaya
başlamış. Trenle Bergen'den Oslo'ya seyahati gösteren bir film. *Yavaş
film* diyorlarmış.

İnsanların çeşitli *lüks* anlayışları var, daha pahalı nesnelere sahip
olmak en bilineni. Zamanımızda buna *yavaşlayabilme imkanı* da eklendi.

/Daha hızlı/, *daha güçlü*, *daha pahalı* olan yerine, sevdiğin iş ve
insanlara zaman ayırabilmenin daha büyük bir nimet olduğunu anladık.

İyi İnsan Olmanın Kolaylığı
---------------------------

Memlekette *iyi insan* olmak çok kolay. Ödemelerinizi kimseyi
*meletmeden* yapınca bile önemli bir iyilik göstermiş oluyorsunuz.

Türklerin helaki herhalde ikiyüzlülükten ve bunun yarattığı birbirine
güvensizlikten gelecek. Sorsan herkes dürüst ama parayı vermeden önceki
dakikadaki gülümsemeyle, parayı verdikten sonraki dakikadaki bile
birbirinden farklı. Biz insanları işimiz bitinceye kadar seviyoruz.

Şımaran
-------

Şımaran çocukla uğraşmak ilginç bir tecrübe yaşatıyor. İnsanın kendine
hakim olması, karşısındaki kendinden zayıf ama bunu bilmeyen *yaratığa*
karşı merhametli davranması. Bir yandan kafayı çalıştırıp, şımartan,
kudurtan amilleri ortadan kaldırması, bir yandan da eğitim vermeye devam
ettiğinin farkında olması. Sakinleştirmekle mi başlayacağız? Nasıl
olacak?

Sabahın İlk Saatleri
--------------------

Sabahın ilk saatlerinin insanı neden bu kadar sevindirdiğini anlamaya
çalışıyorum. *Hikmetli kitabın*, *şahitli* dediği vakitler bunlar.
Kalkıp, biraz çalışıp, iki satır yazı yazıp, güneş doğduktan bir saat
sonra yatmanın, çok daha güzel bir güne sebep olduğunu düşünüyorum.

Kerahat vakitlerinde, yani güneş doğarken ve batarken uykunun yorucu bir
tarafı var. Bu saatlerde uyursam, ya *nacebo* etkisinden ya gerçek bir
farktan, diğer saatlerde olduğu kadar rahat uyanamıyorum.

Bye Bye Bayatlar
----------------

Bugün sanırım 5-6 yazıyı taslaklardan sildim. *Bayatlamış tatsız
yazılar.*

Şu sıra yazıları beğenemiyorum. Çıkan *şeyler* hoşuma gitmiyor. Sildiğim
de var. Silmeye direndiğim de. Uğraştığım meseleler de pek tat vermiyor.
Memleketin sığ gündemi, ne söyleyeceğini zaten bildiğimiz (fikir veya
*nafikir*) insanları, tuzsuz meraklarını sabah akşam burnumuza dayayan
eşrafı da motive etmiyor. İnsanların bunu anlamasına bakmam ama (çok
afaki de olsa) *önemli* meselelerle uğraşıyormuş gibi yapmak isterim.
Böyle bir mesele bulamıyorum. Gerizekalı gibi aynı konularda aynı
lafları aynı ton ve mimiklerle aylarca sündüre sündüre yazmak da
becerilerim arasında değil.

Bazen sadece teknik bilgisayar yazıları, matematik, istatistik ve ders
kitabı gibi metinler yazmanın daha faydalı olacağını düşünüyorum.
Bunları Türkçe yazmaktan şimdiye kadar imtina ettim, çünkü yazı
bitinceye kadar eskiyor zaten. Bu konularda İngilizce yazacak konu da
bulmak zor, *her şey yazılmış* duygusu kaplayıveriyor.

Belki yeniden kurguya başvurmalı. *İlginç bir konu bulamıyorsan, ilginç
bir dünya yarat.*

Belki kendimi bırakıp, aklıma ne gelirse yazdığım günlere dönmeliyim.
*Enhar* dediğim cinsten, düzeltilmemiş yazılar. Onları sevenler vardı.
(Ben değil.)

