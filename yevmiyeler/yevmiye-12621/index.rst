===============
Yevmiye - 12621
===============

:date: 2014-11-23 02:18:14 +0200

.. :Author: Emre Sahin
.. :Date:   <2014-02-03 Mon>

İnsanların birey birey haksızlığa uğratıldığından bahsetmek mümkün ancak
toplumların haksızlığı uğradığından giderek daha az şüphe ediyorum.
Toplum derken, yeterince büyük insan topluluğundan bahsediyorum.
Allah'ın insan toplumlarına hakettiği ölçüde güç verdiğini ve
haketmelerinin de bu gücü mümkün mertebe kontrol edecek derecede iyilik
bahşettiğini düşünüyorum. Güç sahibi olmak isteyen, hayatın nereye
gittiğini görüp, o yöne doğru *iyi* olsun.

Türklerde tarih karşısında haksızlığıa uğradıklarına dair bir düşünce
mevcuttur. Bu bende yok. Ben bütün bu olanları hakettiğimizi
düşünüyorum. Yeterince iyi, hukukuna sahip, doğruluktan yana dedelerimiz
olsaydı, muhtemelen daha iyi durumda bulunurduk gibi geliyor. Kılıç Ali
Paşa'yı idam ettirmeyecek kadar bir iyilikten bahsediyorum, insanı
haksızlıkla esir almayacak bir ferasetten.

Osmanlıcılık diye bir şey var. Yenisi var, eskisi var. Osmanlı'nın
zamanında büyük işler yaptığını, atalarımız olduğunu ve bunun psikolojik
rahatlığını takdir ediyorum, bununla beraber Osmanlı'nın bir *Yeni
Selçuklu* olmaya çalışmadığını görecek kadar da kafam çalışıyor. Onlar
yeni bir nefes ve yeni bir stratejiyle devlet düzeni kurdular. Tek bir
ailenin kontrol ettiği bir *memluk (köle asker)* devleti. Öyle ki bu
köleler fethedilen topraklardan alınıyordu ve devlet yönetiminde
hürlerden daha dazla söz sahibiydiler. Ancak bu sistem Osmanlı'yla
beraber tükendi gitti. Nasıl olacak?

Nasıl olacağı şu: Artık yeni bir devlet düzeni gerek. Biz Batı'dan bu
düzeni almaya çalıştığımızda sadece komik olabiliyoruz ve kimse
gülmüyor. Batı'nın varolan askeri sistemini aynen kopya etmeye
çalışmadık. Kendimize uygun bir sistem ürettik. Bundan sonrası da
olacaksa öyle olacak. Batı'nın yaptığını aynen yapmaya çalışınca,
bugünkü gibi zihni müstemlekesi olmaktan öteye gidemiyoruz. Bu da siyasi
müstemlekelikten bile zor.

--------------

İhale yasası *en ucuzu* tercih etmeyi söylüyor. İnşaat ihalelerinde %25
kar konuyormuş, ve ondan %40 kırım (indirim) yapılıyormuş. *İnşaattan
çalmayan batar* dedi biri bugün bana. Ne kadar doğru bilmiyorum.

--------------

Kendimi, kelimelerimi, kaybettiğim günlerimi, sıkıldığım bir hayatı
nasıl noktalayacağımı düşünüyorum. İnsan gençken nasıl biriyle
evleneceğini, çocuklarının nasıl olacağını merak ediyor. Bir noktadan
sonra ise, ölümün nasıl olacağını merak etmeye başlıyor. Kafamda bu
sıralar *hangi kanserden ölebilirim acaba* düşüncesi dolanıyor.

/Uzun vadede hepimiz ölmüş olacağız/ demiş adam. Dünyanın bütün
sorularına cevap olabilir bu.

--------------

Ben hayatın insansız da devam edeceğine inanıyorum velakin insanın
hayatsız devam etmesi hayli zor görünüyor. Aklımız, düşüncemiz,
*singularity* meraklılarının sandığı kadar soyut bir mekanizma değil.
Bunu anlamak neden bu kadar zor, onu anlamıyorum. İnsan aklı, algısıyla,
duyusuyla, rüyasıyla bir yumak halinde çalışıyor. Bir analog bilgisayar
ama belli bir program, belli bir veri yok. Bunlar birbirinden
ayrılamıyor. Ayrılamadığı için insanların düşüncesinin makinaya
aktarılması, aynı biyolojiyi tesis etmediğimiz sürece mümkün görünmüyor.

--------------

Neden siz varsınız, insanın analog rüyalarını dijitize eden kelimeler,
neden varsınız?

İşte bu. Dijital dediğimiz, analog olanın kutulara konmasıysa, bizim
dilimiz de aynı dijitalliği analog dünya için sağlıyor.

--------------

Kendimi solipsizmden nasıl kurtarabilirim? Nasıl becerip de dünyada tek
olmadığımı anlayabilirim?

Bende yavaş yavaş şöyle bir düşünce gelişti. Belki tembellikten, belki
saçma. Ben tüm insanların *düşünce sahibi* olduğuna inanmıyorum. İnsan
olduğuna, bizim anladığımız manada kafalasının çalıştığına. Hayatta
dolgu malzemesi cinsi de var. Bunların hemen hiçbiri karşımıza çıkmıyor.
Belki konuşmuyor bu insanlar. Belki konuştuklarını kimse görmüyor.
Otobüse biniyorsun, sanıyorsun ki hepsinin hayatı var. Belki böyle
değil, o insanlar sadece oraya figüran olarak yerleştirilmiş robotlar ve
akılları ancak o rolü oynayacak kadar var. Fazla yok yani. Belki daha
fazlası sadece az sayıda insanda var. Ve o az sayıda insan, dünyaya
imtihan olsun diye gönderilmiş. Diğerlerinin neden gönderildiği önemli
değil.

Bütün sorunları çözmek zorunda değilim yani, bütün hayatları anlamak,
bütün herkese akıl vermek. Bütün insanların anlayışını idrak etmek.
Belki o insanların bazısı *zombi*, bazısı *robot*, bazısı bilmemne.
Hayatta sana sunulan kadarıyla yaşamak zorundasın. Konuştuğun insanların
akıllı olduğunu düşünebilirsin ancak bütün insanların akıllı olduğunu
nasıl isbat edebilirsin?

Hayatta karşılaşmadığımız çok sayıda insan var. Pek çok. Belki bunlar
aslında yok. Buraya figüran niyetine gelmişler.
