---
title: "Yevmiye 13762"
date: 2017-03-20 01:14:29
dp: 13762
featured_image: "/images/header-62.jpg"
images: ["/images/header-62.jpg"]
draft: true
tags: []
---



Dan Ariely'nin *Payoff* isimli kitabını okudum. *Honest Truth about
(Dis)Honesty* kitabının bir özeti gibi duruyor bu haliyle. Daha kolay okunan
hali. Basit örnekleri almış, kendi çalışmalarından bahsetmiş. İnsan
motivasyonunun bir işten önce maddi getirilere göre şekillenirken, iş sırasında
maddiyatın önemini kaybettiğini söylemesini önemli buldum. Tek kriter alacağı
maaş olduğunda, insanın *rüya işini* seçmesi kolay ama işin içindeyken o kadar
da kolay değil, hayat da böyle tek eksenli yürümüyor.

Almam gereken bazı kararları ertelediğim günlerdeyiz (yine.) Bazen *herşeyi
bırakmak* isteği dolduruyor içimi ancak nasıl bir bırakma? Kimi bırakabilirsin?
Bay Kocakaffan'ı mı, Bayan Minikburun'u mu? Onları bırakamadıktan sonra, onların
hayatını zorlaştırmayı anlamlı kılacak ve *değdi* diyebileceğim bir değişiklik
yapmadıktan sonra ki böyle bir değişiklik ne olabilir, onu bile bilmiyorum,
nasıl olur da bırakabilirsin? Bırakamazsın, onun için de böyle laflar sadece
*aslında neden sıkıldın, hele bir anlat?* diye kendimle sohbete yarıyor.

Sanırım artık çeyrek asırdır uğraştığım işi hayatımda *sadece bir hobi* haline
getirmeye başlayacağım. Özgür yazılım üreteceğim ve böyle projelerde yer
alacağım, arada buradaki yazıları ve yeni yazıları kitaplaştıracağım ve okumak
istediklerimi okuyacağım bir hayat istiyorum. Prestijli işler yapan, dünyayı
değiştirecek, çok tanıdık sahibi olacak, bir telefonla işlerini halledecek
insanlardan olmayacağım. Olamayacağım veya. Buna değeceğini düşünmüyorum. İşin
kendisi değerli ve anlamlı gelmedikten sonra, hariçten bunun ne kadar kıymetli
olduğunu söyleyenlere de pek kulak asmayacağım.

Böyle olmak istiyorum daha doğrusu. İstiyorum ama becerebilir miyim? 

Kariyerinden pişman olan çok insan gördüm. Emekli bir çocuk doktoruyla tanıştık
geçenlerde, dondurma ve kahve satan bir dükkan açmış. Eski kariyerinden yakınır
gibi yapıyordu. Bir yandan da güzel bir hikaye aslında, *doktorluğu bırakıp
baristalık yapmak* ama ne kadar gerçek ve ay sonunda, (başka kaynaklardan) 15000
lira olduğunu öğrendiğim dükkan kirasını ödemek ne kadar kafasını kurcalıyor
bilmiyoruz. Değip değmediğini ancak hikayelerin sonunda anlayabiliyoruz ve
hikayeler bittikten sonra zaten bizim için anlamlı olmaktan çıkıyor.

Hayat bu sebeple ilginç bir yer, yani, aslında söyleyecek bir şey yok. Yaşayıp
gideceksin. Çok çalışır zengin olursan rahat edeceğin doğru değil, başkalarının
uğraşmadığı problemlerle uğraşacaksın belki ama problemlerin ayın sonunu zor
getirenlerinki kadar ciddi olacak. Fakirliğin getirdiği sıkıntıları bırakıp,
zenginliğin getirdikleriyle uğraşacaksın. Buna değer mi? Bilmiyoruz.

Nasıl bir hayat yaşanması gerektiği konusunda Stoiklerin söylediklerine
bakıyorum, daha sonraki ve önceki *bilgelerin* sözlerine. Bunların
uygulanmasında mesele yok, neticede insan yaptığı her şeyi bir şekilde bir kulpa
bağlayabiliyor. Bilirsen tembelliğini bilgelik olarak, açgözlülüğü beceriklilik
olarak, yalancılığı politiklik olarak *pazarlamak* mümkün. Belki bunlar da
gerçekten böyle, tembellik yüzünden girişmediğin işin sonunda zarardan korununca
*bilge* durabilirsin.

Bununla beraber gerçekte tembellik mi bilgelik mi bilmiyoruz. Arada bir gözlerim
gökleri tarıyor, itiraf edeyim, *bana da bir vahiy göndersen?* dediğim oluyor,
*yaşım da kırka geliyor.* Bu vahyin hiçbir zaman gelmeyeceğini, gelse de
inanmayacağımı, inansam da inandıramayacağımı, hasılı o vazifenin yapılmış
bitmiş bir vazife olduğunu bildiğim halde, hayat hikayelerinin bu kadar
muallakta olmasından, şaşırdığımdan, kendimi sıktığımdan, elimden tutacak
birini aradığım oluyor. 

Bana *gelmiş vahiy* de dahil çeşitli kitaplar önerecekler. Bazılarını okumuş da
olacağım ama ancak olduğum kadarını anlamış olacağım. Derdim de bu zaten, kitap
dediğin, söz dediğin, insanda anlayacak kapasite yoksa veya sözün frekansıyla,
adamın frekansı uymuyorsa pek işe yaramıyor: Kitaplar ölü bilgi, kurutulmuş
kelebek, hasat edilmiş mahsul. Benim derdim tarlamda ot bitmeyişi ve kafamda
dolaşıp duran kelebekler. *Kitap oku* deyince tuhaf oluyor o sebeple.

Kısacası sanırım almam gereken kararları başka biri alsa daha kolay olacak
hayatım. Ancak bu sorumluluğu verebileceğim kimse yok. Sorumluluğu Allah'a
havale etmekten de korkuyorum, çünkü onun kudreti ortada verilecek bir karar
bırakmayacak kadar büyük. Bütün bu rahatlığın elinden alınırsa, bu karar
veremeyişin de ne kadar saçma bir durum olduğu ortaya çıkabilir, ondan
korkuyorum belki de.

------

Geçen gün Reçel blog'da çocuklarla ilgili bir yazı okudum. Bunu yazdığım sıra
Internet'im kesik, link veremiyorum. Zaten yazının da yarısını okudum. Sanırım
bir *hanım kızımız* büyük işler başarmak için çocuk sahibi olmak istemediğini
söylüyordu. 

Ariely'nin kitabında *IKEA etkisi* diye bir bölüm var: İnsanların kendi
yaptıkları eşyalara (veya resimlere veya legolara) olduğundan daha fazla değer
atfetme eğilimden söz ediyordu. En büyük *IKEA etkisi* de tabii çocuklarda,
çünkü elinde istediğin gibi yoğurabileceğin, kendine benzeyen bir hamur
var. Bundan ne yaparsın? Annebabaların *benim çocuğum öyle şeyler yapmaz*
psikolojisi de bundan sanırım, kendi çocuklarımızı o kadar çok beğeniyoruz ki,
elimizde gerçek bir çocuk yerine idealize edilmiş bir insan kalıyor.

Aslında çocuklarla aram iyi değildi, iyi bir baba olacakmışım gibi de gelmedi
hiç. Çocukların yapacağım *büyük işlere* engel olacağını ben de düşündüm, belki
de bu konuda haklıyım çünkü çocuklar doğalı artık başka şeyler için çalışmak
anlamını kaybetti ve ben de yukarıda anlattığım girdaplarda başımı suyun
üzerinde tutmaktan başka bir amaç taşımaz hale geldim. Bunlar işin bir yönü. 

Bununla beraber başka bir yönü de var: Çocuk sahibi hiçbir insan, yapmış
olmaları muhtemel *büyük işleri* çocuklara tercih etmez. Çünkü içten içe bilir
ki, hayata geride hayatından memnun insanlar bırakmak, yapılacak *büyük
işlerden* daha büyük bir iştir. Buna *biological imperative* vs diyen olmuş
mudur bilmiyorum ama çocuklarımın bana getirdiği mutluluk ve üzerimden aldığı
*Angst*, getirdikleri mecburi meşguliyetlere nazaran hayli büyüktür.

İnsanların 20 sene okuyup, meslek (ve nasıl diyorlar, *kariyer*) sahibi olup,
sonra bebek kakası ve çocuk çamaşırı derdi gütmelerinde bir *aşağılanma* seziyor
olabilirsiniz. Bana da böyle geliyordu. Bununla beraber buradaki tuhaflığın
aslında *kariyer* olduğunu düşünmeye başladım. İnsanlar kendilerine bir yol
çiziyorlar, kafalarında *yaşamaları gereken* bir hayat var, burada çocuğa yer
yok ama kariyere varsa, nihayetinde pek de *değdi* demeyeceklerine
inanıyorum. Kişiden kişiye değişir tabii ki, insanların ilgi, mevki ve sevgi
ihtiyaçları da farklı ve çocuk sadece kendisinden ibaret değil, bir de *eş* gibi
birine tahammül etmeyi gerektiriyor, vs. Bununla beraber insanların *ben özelim,
benim durumum farklı* demelerini de artık pek ciddiye alamıyorum.

Kısacası *çocuk* konusunu, sadece onu edindikten sonra değerlendirebilirsiniz:
İyi de olabilir, kötü de. Bununla beraber çoğu kariyere nazaran daha önemli bir
iş olduğu inancım baki. Devamını okumadığım yazıda *sanat sepet* diyorduysa, o
konuda da fikirlerim benzer. Aklı başında çocuktan daha güzel bir sanat eseri
yok. 

Tabii bunlar çocuklarını fazla seven ve IKEA etkisiyle zevkleri uyuşmuş bir
babanın kendini kandırması da olabilir. Ayrıca isteyip de türlü sebeplerle çocuk
sahibi olamayan bu kadar insan varken, bir de istemeyenleri kafaya takmaya gerek
yok. Bununla beraber anlatmak istediğim o işlerin *çocuklu aile sıkıcılığı* ile
bitmediği, o ailelerin dışarıdan bu kadar birbirine benzemesindeki sebep, belki
de çocukların getirdiği ve başka şekilde edinilmesi zor sekinettir, onu diyorum.





