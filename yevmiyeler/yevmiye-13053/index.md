Yevmiye 13053
=============

:date: 2015-04-19 21:59:42 +0300

.. :author: Emin Reşah
.. :date: Sat Apr 11 15:08:40 EEST 2015 
.. :dp: 13053 


Belki insanın kafasında bir değil, birden fazla akıl
vardır. Düşüncelerim bana böyle olduğunu söylüyor. Düşünceyi teksif
etmek, belli bir düşünceyi takip etmek, tek bir *process'in* işi
olabilir. İnsan zihni birden fazla *process* taşıyan bir makina
olabilir. Bu makinanın çıktılarını görüyoruz sadece. İçimizde çalışan,
yavaş çalışan, hızlı çalışan, birtakım *process'ler* var. Bunların
bazısının yavaş işlediğini, bazısının da hızlı ancak yalınkat
çalıştığını kabul etmek lazım. Aklı inşa etmeye çalışan sistemler,
birden fazla sistem inşa etmeye odaklanmalı. Bunların birbirinden
nasıl haberleştiği, nasıl birinin bıraktığını diğerinin takip ettiği,
nasıl ortak bir hafızayla çalıştıkları. 

Aynı hafıza bölgesinde çalışan birden fazla process. Ancak bunların
veri yapıları nedir?  Bunların veri yapıları nasıldır? **Aynı veri
yapsı üzerinde çalışan farklı algoritmalar.** Aklın, insan zihninin
tanımı bu. Bu veri yapıları, algıdan gelen veriyi saklıyor. Algıdan
gelen verinin bir şekilde işlenip, farklı algı türlerine çevrildiğini,
soyutlandığını, kısaltıldığını, sadece iskeletinin kaldığını
düşünebiliriz. O halde iki temel problem var. Birincisi bu veri
yapısının anlamak, diğeri ise bu algoritmaların ne olduğunu
keşfetmek. 

Muhtemelen sembolik bir çalışma değil zihnin yaptığı. Algıdan gelen
veriyi işleye işleye düşünce üretiyor. *Bilinçdışının* çalışma
prensibi ve algoritmaları çok veriyle az işlemek, bilincin çalışma
sistemiyse, az veriyi çok işlemek olabilir. 

Zihin devamlı çalışan bir makine, veri çoksa kabaca işliyordur, veri
yoksa, ince işlemeye başlıyordur. Onun için kendimizi verisizliğe
hapsettiğimizde, algılarımızı dışarıya kapattığımızda farklı
düşünceler geliyor. Veri/enformasyon/algı çok olduğunda, onları
işlemekten yeni düşünce üretmeye fırsat bulamıyoruz. O sebeple
yazarların hayatı sakin ve sıkıcı ve maceracılardan yeni fikir
bekleyemiyoruz. 

------

Bağımlılıklarını farkettiğin zaman onlardan kurtulmak vaciptir. Böyle
buyurdu fakih.

------

Hayatın aslında sadece kendisinden ibaret olduğuna inanmak nasıl bir
yüktür insanın omzularında? Zira insan sadece kendisinden ibaret
değil. *Ben* dediğin aslında sana ait değil. Sana ait olduğunu
düşündüğün her şeyi birileri sana veriyor. Bir şekilde
veriyor. Kendine ait bir şeyin yok.

Kendine ait bir şeyin yoksa hayatla nasıl başa çıkacağını düşünmene
gerek kalmaz.

------

Hemingway başkaları için yazmanın zor olduğunu söylüyordu. Halbuki zor
olan, sanat yapmaya çalışmak. Başkalarının burada bir dahli yok. Sanat
yapmaya, kurgu üretmeye, bir hikayeyi düzgün anlatmaya çalışınca,
zorlanıyorsun.

