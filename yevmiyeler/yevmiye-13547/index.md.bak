---
title: Yevmiye 13547
author: Emin Reşah
date: 2016-08-16 18:30:15 
modified: 2016-09-04 17:55:00 
dp: 13547 
featured_image: /images/header-47.jpg
---

### Felsefecinin Ahlakı

[Buzzfeed'de okuduğum](https://www.buzzfeed.com/katiejmbaker/yale-ethics-professor)
bir haber, Yale'de *ahlak felsefesi profesörü* birinin, öğrencilerini taciz
ettiğinden dolayı soruşturma geçirdiğini anlatıyordu. Her çeşit meslek grubunda
olabilen türden bir olay ama *ahlak felsefesi profesörü* olunca biraz daha
çarpıcı oluyor.

Ahlakın *teorik* kısmıyla meşgul olmanın *pratik* taraflarından kaçmak için bir
bahane olup olmadığı geldi aklıma. Başka *ahlaki disiplinlerde* de önemli bu,
dini ahlakın *teorisiyle* fazla meşgul olanların da pratikten çuvallayabildiğini
görüyoruz. 

Bir insanın kendi hastalığına tedavi araştırması gibi olabilir, doğru davranışı
ararken bulamıyor ve hepten *doğru davranış* diye bir şey olmadığına kanaat
ediyorsundur. Tanrı'yı aramak için ilahiyatçı olup, sonra bütün bu meşgalenin
*boş iş* olduğuna kanaat etmek gibi. 

Asıl mesele *ahlak felsefesinin* (veya *dinin*) pratikte *ahlaksızlaştırıcı* bir
tarafı olup olmadığını düşünmek. Çünkü *ahlaksızlar ahlak felsefesiyle
uğraşıyor* bir şey, *ahlak felsefesiyle ilgilenen ahlaksızlaşıyor* daha
başka. Birincisinin pek bir çaresi yok ancak ikincisi doğruysa, medeniyetimizin
neden bir *decadence* medeniyeti olduğunu da anlamaya götürebilir. İşi ahlakı
iğdiş etmek olan ahlakçılar, güzelliği iğdiş etmek olan güzellikçiler, edebiyatı
iğdiş etmek olan edebiyatçılar, dini iğdiş etmek olan dinciler ve hakikati iğdiş
etmek olan hakikatçiler.

### Kripto

*Kripto* çok kolay bir itham. Adam doğduğundan beri kripto olabilir. Taraf
değiştirmek kolay olan bir konuda, daha öncesinden FETÖ'yle bir bağının olmasına
da gerek yok, bu tarafta yeterli ikramı görmezse taraf değiştirebilir. 

Bir insan Gülen'in *Mehdi/Mesih* olduğuna inanacak kadar saplantılı/gerizekalı
değilse, o kadar şartlanmamışsa, büyük kısmının bir menfaat birlikteliği,
*azınlık kompleksi*, elitist tahakküm merakı gibi psikolojilerle açıklanması
gerektiğine kanaatteyim. Bunların da tutuklanıp derdest edilmesi kadar, tedavi
edilmesi, izale edilmesi gereken psikolojiler olduğunu düşünüyorum. Konuyu
sadece adli bir mesele değil, psikolojik bir mesele olarak da anlamak lazım.

Yoksa gider, benim Niloya seyreden 2 yaşından kızımdan zaman zaman şüphelendiğim
gibi, herkesten şüphe etmeye başlarız.

### Gelişimin Ölçüsü

Çocuk gelişiminin ölçüsü *adaptasyon* olmalı. Daha doğrusu bizim gelişimin
ölçüsünü yeni şartlara adapte etmemiz lazım. Şartlar da, büyükler için olduğu
gibi, çocuklar için de değişiyor. 

Bilgisayar kullanımın çocuklar için zararlı olduğunu söylüyorlar. Eski
zamanların ölçülerine göre muhtemelen öyledir. Ancak artık *ortam* değiştiğine
göre, bizim de bu ölçüleri değiştirmemiz icap etmiyor mu? Bilgisayar kullanmanın
konuşmaktan daha mühim olduğu bir dünyada, doktorların *konuşabiliyor mu?*
yerine belki de *YouTube reklamlarını atlayabiliyor mu?* diye sorması gerekir. 

### Anlamayanı Anlamak

Düşündüklerimi (ve burada yazdıklarımı) genellikle bir yerlerden doğrudan
almam. %100 telif olmasa da, bir miktar orijinallik içerir. O sebeple insanların
bunu anlamayışlarını *anlıyorum.*

Ancak bazen, anlamadığı halde anladığını sananlara kızdığım oluyor. Ben onların
anlamadığını anlıyorum ama onlar anlamadıklarını anlamıyor. Ben de bir zaman
onların anlamadığı gibi *bunları* anlamıyordum, o halde onların anlamadığını
anlamam normal ancak onlar hiçbir zaman anlamadıkları için, *anlamanın* nasıl
bir şey olduğunu bilmiyorlar. O halde kim haklı sayılmalı?

### Acıdan Anlam

Nietzsche «Yaşamak acı çekmektir, hayatta kalmak bu acıda bir anlam bulmaktır»
demiş. Hepimizin yapmaya çalıştığı. 

Acı sevinçten çok daha yaygın. Acı daha derin. Acı daha kalıcı. Yani hayatın
*özde iyi* olduğunu iddia etmek kolay değil, belki imkansız. Onun için *hayat
laylaylom* diyenlerde bir yapaylık, aptallığa varan bir aymazlık
görüyoruz. Yaşamanın devamı hayatın özündeki acıyı kabul edip, bu acıda anlam
bulmaya çalışmakla mümkün. Yaşadığımız tüm sevinçlerin sonu, üç metre
derinlikteki bir mezarda gelecek, sevdiklerimizin hepsi istisnasız ölecek, sahip
olduklarımız kaybolacak, *Allah'ın yüzünden başka* kalıcı olduğunu umduğumuz ne
varsa kaybolacak. Ancak biz bu kısa ömür içinde faniliğimizi anlayıp,
muhatabımız olan *sonsuz kudrete* teslim olabilirsek kurtulacağız. 

### Yazarken Okumak

Sosyal medyanın *en zararlı* tarafı, okurken okumanın, yazarken yazmanın mümkün
olmayışı. Bir yandan okumak, bir yandan yazmak lazım. Okumadan yazdığımdan daha
*yaratıcı* olduğumu farkediyorum. Bunun için aldığım önlem de tweet'leri
terminalden yazmak. 

### Edebiyatçı Tafrası

Biri Arslanbenzer isimli bir adamın dergisinin adını sordu, *Fayrap* dedim. Ne
demek dedi, baktık ettik, Sacid zamanında İngilizce *fire up* 'tan gelmiş bir
şimendifer terimi olduğunu düşündü. Güzel etimoloji. 

Sonra konu adamın karakterine geldi. Uzaktan gördüğüm kadarıyla, *ben kainatın
anahtarını cebimde taşıyorum* kafasındaki edebiyat tayfasından. Laf kavgası
yaptığını, bizim dergi dergilerin en iyisi dediğini hatırlıyorum ama
söyledikleri ve halleri bende dergiye karşı bir cezbe meydana getirmemiş. Celal
Fedai ile kavga ederlerdi, bunun konusunu bile bilmiyorum.

Ben bu *edebiyatçı* tayfanın kavgalarına bir tuhaf bakyorum. Yaptığınız iş zor
bir iş değil, bir lokomotifi çalıştırmak, bir madeni kazmak gibi değil, işin
*zanaat* kısmında çok fazla *sır* yok, marifet yeterince okumuş, yeterince
*çekmiş* olmakta. Bunun da ölçüsü yok. İyi edebiyatçı nasıl yetişiyor diye
bakınca, net bir cevap veremiyorsun.

O sebeple kendini dünyanın merkezine alan edebiyatçıya tebessümle
yaklaşıyorum. Herhangi bir işçi, bir hamal, belki bir dilenci bile kendiyle
övünüp duran bir edebiyatçıdan daha çok övgüyü hakediyor. Ben insanların
hayatını azıcık da olsa iyileştiren insanları severim, bunu sözle yapmak
kolaydır ama bunu bile esirgeyip, sözle bölmek, insanları birbirine düşürmek,
üzmek marifet değil. 

### Noktalamalar

* Bundan sonra biraz da böyle. Yazı olacak kadar büyümeyen yazılar. 

### İslam'ın Etkilediği

* Oğlumun okulunda öğretmenlerin hepsi mesture olunca, çocukcağız *öğretmenin*
  öyle olacağına kanaat etmiş. Annesinin okuluna gidince: *Neden buradaki
  öğretmenler başını örtmüyor.*
  
* Çocukları nasıl etkilediğimizin farkında değiliz. Yanında babasının sigara
  içtiği çocuk, *babalar sigara içer* diye öğreniyor. Onun için mesela kızımın
  örtünmek isteyeceğini sanmıyorum. Etrafında örnek alabileceği kimse yok. Ona
  bu konuda sorumluluk yükleyebileceğimi sanmıyorum.
  
* İslam'ın topluma dair kodlarının tesisinin artık nasıl mümkün olacağını
  soruyorum ve verecek cevabım yok. İnsanların özgür bırakılmasının faydaları
  var, ancak bu fayda çok defa *zarardan kar* manasında, *nasıl yaşayacağımızı
  bilmiyoruz ama kendi yolunuzu bulmakta serbestsiniz.* 
  
* İslam'ın *doğru yaşama* arsuzundaki birine söyleyebileceği ne var? Özgürlükler
  içinde kalarak, kendini şunlardan şunlardan korur ve bu şekilde yaşarsan,
  kurtuluşa erersin. Ancak bunun İslam'ın söylediği, toplumun dönüştürülmesi
  gibi misyona *gittiğini* nasıl biliyoruz? Bilmiyoruz.
  
* Toplumu nasıl dönüştürebilirsiniz? Kötülük yapınca, onu kendinizden
  uzaklaştırmış, iyilik yapınca, halihazırdaki durumu tahkim etmiş
  olursunuz. Eğer kökünde bir kötülük olduğunu ve *genel gidişin* kötü olduğunu
  düşünüyorsanız, insanlara *tek tek* iyilik yaparak, onların tolumda ayrı ada
  gibi iyi yaşamasını temin ederek, toplumun genel gidişini etkileyebilir
  misiniz?
  
* İnsanların toplumun dönüştürme gücü var mı? Bazı organizasyonların belki
  olabilir, ancak bu organizasyonlar da, toplumu dönüştürmek için önce ona
  eklemlenmek zorunda. İnsanlar bugün FETÖ hakkında düşmanlık nutukları atarken,
  bunların bu toplumdaki belli arızalar sayesinde, bu arızaları ve inançlar
  sayesinde güçlendiğini görmezden gelmeye devam ediyor. Bizde adettir, *Türkiye
  her zaman kurbandır* ve bir şekilde kendimizi kurban haline getiriyoruz.
  
* Kızımın başını örtmesini nasıl temin ederim? Bu kendi kızım sözkonusu
  olduğunda nisbeten kolay. Ona reddemeyeceği teşvikler sunar, bunu da gurur
  duyacağı bir kimlikle desteklerim. Peki genel gidişi nasıl değiştirebilirim?
  Bunun tek makul yolu bu konudaki özgürlüğü yok etmek, yoksa *açılma*
  cereyanını kişisel olarak tutmak, tersine çevirmek mümkün değil.
  
* Bazen diyorum ki, dünyanın kültür eliti biz olsak, dünyaya çıplak kadın yerine
  mesture kadın sunsak ve norm bu olsa. *Normal* bu kabul edilse. Elimizden
  gelip gelmemesi ayrı bir sorun ancak böyle bir ihtimal var mı? Bu
  gerçekleşebilir mi?
  
* *Kültür eliti* olmak için, şimdiki kültür eliti tarafından makbul bulunmak
  gerekiyor. Bunun için de kadının nesneleştirilmesi. Cari kültürde kadının
  yerini, anne olması belirlemiyor mesela, siz bunu getirip kadının anlamının
  ortasına yerleştiremiyorsunuz. Cari kültürün sunduğu imkanlar, kadın konusunda
  bize *çıplaklığı* icbar ediyor. Kapalı kadın sadece bu genel akan kadın
  karakteri içinde yan bir figür olabiliyor. Buradan çıkıp, nasıl *kadının
  kapalı olması normdur* diyebilirsin?
  
* Kapitalizm de aynı şey: Kapitalist olmadan kapitalist dünyada söz sahibi
  olamıyorsunuz. Düşmanınıza dönüşmeden onu yenmeniz mümkün değil. İnsanların
  kapitalizmdeki kadar iyi beslenmesi, ihtiyaçlarının onun kadar iyi
  karşılanması sıfırdan kurulacak bir düzende mümkün değil. Biz de, zaten böyle
  bir sistem olmadığı için, kapitalizme eklemlenmeyi tercih ediyoruz. Bunu
  bilerek, isteyerek, daha iyi kapitalistler olursak, şu zalım dünyada daha iyi
  yer edineceğimizi düşünerek yapıyoruz. Çok büyük ihtimalle yanılıyoruz.
  
* Eğer dönüştürmeye çalıştığınız şeye dönüşmeden, onda bir etki meydana getirmek
  mümkün değilse, beklemek belki de en iyi yoldur. Zamanın gelmesini
  beklemek. Sistemin çökmesini beklemek. Kapitalizmin bir gün çökeceği, *elitin*
  açgözlülüğü yüzünden, tüm sistemin tıkanacağını tahmin ediyoruz. O zaman
  nerede olmalıyız?
  
### 15 Temmuz
  
* 15 Temmuz başarılı olsaydı, Erdoğan'ın arkasından *diktatördü* diyecek çok
  vardı. Bunların bazısı hemen yakınındaki insanlardı. 
  
* Ancak bundan sonraki darbenin *Erdoğan adına* yapılmasını muhtemel
  görüyorum. Bir suikastin ardından onun adına yönetime el koyan bir ordu,
  başarılı olmak isteyen darbenin böyle bir yolu takip edeceğini düşünüyorum. 

* Silahlı gücü temerküz etmeyi öğrendik ancak bu gücü nasıl dağıtacağımız
  konusunda bir fikrimiz yok. Dağıtılmamış silahlı gücün bir gün milletine
  dönmeyeceği de kesin değil tabii. Gücün temerküzü ve tenşiri, dünyanın en
  önemli politik meselesi, silahlı güç için de aynı mesele.
  
* 15 Temmuz'da insanların kendilerine silah kullanılacağı *beklentisi*
  yoktu. Olaylar beklenmedik şekilde kanlı gerçekleşti. İkinci defa olaylar
  patlak verdiğinde, insanlardan silahsız çıkmalarını bekleyemezsiniz. İlk sefer
  acemiliğe geldi, *ordumuzdur bizi vurmaz* dediler. Bu da bir temenni değil,
  tesbit, bu arada. 

* Ordunun zımni bir siyasi güç olduğu bizimki gibi ülkelerde yapılandırılması
  bir derttir. Orduyu bölersen düşman karşısındaki etkinliği
  azalır. Birleştirirsen, başındakini iyi seçmen gerekir, yoksa darbeye
  kalkışır. Hükümetten ayrı bir hükümet, devletin gerektiğinde zorla sistem
  değişikliği yapabilecek silahlı gücü. 
  
* Bu silahlı gücün hükümetin parçası olması bana en makulü geliyor. Şu anki
  sistemde MGK gibi ayrı bir *hükümet* var. Bunun yerine kuvvet komutanlarının
  hükümetin doğal üyesi kabul edilmesi ve komutanların eldeki *general
  stokundan* hükümet başkanı tarafından seçilmesi gibi bir usul daha iyi
  olacaktır. Generallikteki rütbe dağılımını, şimdiki gibi *otomatik* değil,
  hükümet tarafından uyuma göre verilen bir mekanizmaya tebdil etmek, darbe
  yapacakların önünü kapatır ve orduyu da hükümet kadar ülkenin durumundan
  sorumlu hale getirir. 

  
### Küçük ve Büyük Çocuklar

* Çoluk çocukla harcayacak zamanı gerçek çocuklara harcamak daha iyi, yaş
  almışlar beni çok sıkıyor. Gerçek çocuklar insanın kendini keşfetmesine yardım
  ediyor ve insan *büyütüyor.* Yaşlı çocuklar, biriktirdikleri tüm
  komplekslerini üzerinize kusup, bir de bunun için fatura kesebiliyorlar. 
  
### İnsanın ve Devletin Hakkı 
  
* Batı'nın bize insan hakları dersi vermesinin eğri tarafı şu: Onlar da
  düzenlerinin bozulması riski bulunduğunda bizim kadar *acımasız*
  olabiliyorlar. *Doğru* tarafı şu: Bizim devlet düzenimiz onlarınkinden daha
  kırılgan ve daha hassas. Batı ülkesinde bir gazetecinin *devlete* verebileceği
  *zarar* sınırlıdır, ancak bizde işler o kadar sağlam olmadığı ve *devlet her
  an yıkılmakla* yüzyüze gelebildiği için gazetecilere davranışlar daha çok göze
  batar vs. Bunun yolu devleti daha sağlamlaştırmak tabii ve bu arada *batı
  standardı* olmadı diye dövünmemek.
  
* Avrupa'dan öğreneceğimiz bir demokrasi var mı? Neredeyse alenen darbeyi
  destekleyenlerden öğreneceğimiz bir şey? Menfaatlerimiz icabı öğreniyormuş
  gibi yapmaya devam edelim, kendimize düşman yaratmaya gerek yok ancak bir
  sonraki *paylaşım savaşında* tarafsız kalıp, buraların en güçlüsü olmak temel
  strateji olmalı. Bunun için de iç kavgaları en aza indirecek bir adalet
  mekanizması ve mefkure.
  
### FETÖ
  
* FETÖcünün pişmanlığına inanır mısın? Kibrin pişmanlığı olur mu? Kibir bir
  binayı çökerten su gibi, toprağa ininceye kadar insanın ruhunu delik deşik
  ediyor. İnsanın diğer günahlardan uzaklaşması, kibri yoksa kolay ancak
  insanlara kibir aşıladığında, hem onlara istediğin günahı işletebiliyorsun,
  hem de bundan herhangi bir pişmanlık duymuyorlar. *Dindarın* en büyük günahı,
  kendisinin kurtulacağına ve başkalarının gümleyeceğine duyduğu kesin
  inanç. 

* FETÖ denen grup, kendine *altın nesil* gibi bir paye biçerek, kibrin mücessem
  hali neymiş bize gösterdi. İşin içindeki bu *muazzam* kibir sebebiyle gerçek
  manada pişman olmalarını çok zor görüyorum. Bir yandan da kan bulaştığı için,
  akıllanmış olma ihtimalini inkar edemeyiz. Buradaki kriter, daha çok
  *küçükbaş* ve *büyükbaş* şeklinde olmalı. *Allah rızası* için çalıştığını
  sanan ve şuurunu emanet ettiklerinin kim olduğunu bilmeyecek derecede
  koyunlaşmış küçükbaşlara karşı, bir pişmanlık gösteriyorlarsa daha
  *anlayışlı*, ancak bu tezgahta ve örgütte ne yaptığını bilerek bulunan,
  teammüden çalışanlara karşı özrün de pişmanlığın da yetmediği bir
  tavır. Kıstas da örgütten temin edilen menfaatin büyüklüğü olabilir. Sadece
  Zaman gastesi abonesi olarak veya Bank Asya'ya para yatırıp, örgüte yardım
  ettiğini düşünenle, bütün ticaretini/kariyerini örgütün sayesinde kurmuş,
  geliştirmiş, bundan menfaat devşirmiş birinin durumu aynı değil.
  
* FETÖ'nün idelojisi neydi? Bunun gerçekten zamanında orta yolcu *sağcılık*
  dediğimiz şeyden çok farkı var mıydı? Var mıdır? Konunun içine başka kavramlar
  ekleyerek, bunlara *organizasyonel beceri* dışında başka bir ideoloji
  atfederek, sanki ellerinde bilmediğimiz batınî bir güç varmış gibi yaparak,
  kendini temize çıkartmaya çalışanlar var ama bunlar gerçekten var mıydı? Yoksa
  gerçekleşen, hepimizin bildiği ahbap çavuş ilişkilerinin organize olmuş ve
  kendine *ruhani rehber* bulmuş hali miydi? Bu ikincisi
  taraftarıyım. Fikirlerimizi yeterince basit tutmazsak, *her zaman haklı* olmak
  tehlikesiyle, *yanlışlanamazlık* tehlikesiyle karşı karşıya kalırız. FETÖ'ye
  gereğinden fazla batîni değer yükleyen, onun bu ülkede herkesin bildiği
  değerlerden farklı değerler üzerine inşa edildiğini, diyelim başındaki zat-ı
  aleyhillanenin *kardinal* olduğunu iddia edenin, onu anlamak gibi değil,
  sansasyon üretmek ve ilgi çekmek gibi dertleri vardır temel olarak.

* *Esnaf abiler* kimlerdir ve rolleri neydi? Bu adamların çoğu hem ticaret, hem
  ibadet nevinden cemaat içinde yer alan ve menfaat dışında herhangi bir
  ideolojileri olmayan insanlar. Bu *menfaat* sadece *maddi* olanı kapsamıyor,
  bir yandan da adama cennete yol yapmaya imkan veriyorsun ve onu
  kullanıyor. *Örgüt* dediğimizin, bildiğimiz manada bir ideolojisinin
  olmadığını ancak bunun yerine geçen çeşitli fikirlerden, bir yamalı bohça
  fikriyatı kurduğunu düşünebiliriz. Onun için anlaması ve perspektife koyması
  zor geliyor.

### Kompleks Kurallar

* Hayatta çok defa rastladıklarımdan biri: Uygulanan basit kurallar hayatı
  düzeltmek için *tüm durumların düşünüldüğü* ve insanlara uygularken tereddüt
  veren kurallardan daha önemli ve etkili. Kanunlara cümle ve kelime sınırı
  koymak lazım. Ancak bunu *basitlikten* değil, karmaşıklıktan ve insanların
  kanunları bilmeyişinden para kazananlardan beklemek hayal tabii. 
  
* Bir sistemde karmaşıklık doğal olarak gelişir. Basitleştirmenin onunla el ele
  gitmesi ve ondan daha dirayetli olması gerekir. Bir kural koyarsın, sonra ona
  bir istisna, sonra bir istisna daha, sonra istisnalardan birine bir istisna
  daha... Sonra işin içinden çıkmak özel bir meslek haline
  gelir. Basitleştirmenin bu sebeple temel kriter olması ve mümkün mertebe
  kendini üreten karmaşıklığa izin verilmemesi önemli bir hedef olmalıdır. 
  
### Tarih Bilgisi

* Tarih bilgisinin insana yol gösterdiğini ilk kim söyledi merak
  ediyorum. Muhtemelen bir tarihçi söylemiştir. Ben de matematiğin veya
  bilgisayar biliminin yol gösterdiğini anlatabilirim, çok doğal. 
  
* Tarih bilgisinin insana kazandırdığının ne olduğunu düşündükçe, bunun
  *bilgiden* çok önyargı olduğunu ve bugünü de dün gibi, dünün benzeri gibi
  görme eğiliminin arttığını düşünüyorum. İleriye bakması gerekenler için önemli
  bir sorun bu. İkinci Dünya Savaşı'nın biliyorsanız, bir üçüncü savaşın da ona
  benzeyeceğini düşünebilirsiniz ama muhtemelen yanılıyorsunuz. Üçüncü bir
  savaşın olacağını düşünmek ve dünya yeni bir savaşa doğru gidiyor demek bile
  yanıltıcıdır. Dünya bir savaşa değil de, Batı ortaçağındaki *uykuya* benzeyen
  bir *büyük uykuya* doğru gidiyor olabilir. Emareler bir savaştan çok, savaş
  endişesiyle uyutulan, uyuşturulan ve yönetilen insanlığı işaret ediyor ama
  tarih okuyup savaş ihtimalinden korkmaya devam tabii.
  
### Dünyana Hapsolmak

* Bir insanın kendi dünyasında yaşamasının kime ne zararı var? İnsanları da
  kendi dünyana sürüklemiyorsan, sorun yok aslında. Kendi kendine yaşayıp
  ölürsün, en fazla arkandan gülerler. Peki bir topluluğun kendi dünyasında
  yaşamasının zararı nedir? Bunun da zararı yok aslında, neticede kendi içinde
  hikaye uydurup, sonra buna inananların yaşadığı bir topluluk olursun. 
  
* Önemli olan, kendi dünyandan yaşaman değil, güçlüyken kendi dünyanda yaşaman
  veya dünyadan haberin olmayacak kadar kendi dünyana hapsolman. Güçlüyü
  güçsüzleştiren, elindekini yüzüne bulaştıran bu. Kendi dünyanda yaşamanın
  kendinden başkasına bir zararı, eğer güç elindeyse var, çünkü o güç sayesinde
  insanları idare ediyor, barışı sağlıyorsun. Eğer gerçeği bırakır, hayallerin
  peşinden gidersen, içinde yaşadığın dünya ve ona verdiğin güç dağılır. Sadece
  hikayelerin değil, onlara inanan insanlar da mahvolur. 
  
* Güçlünün gerçekle arasının iyi olması onun için önemli. Kendini güçlü
  sanırken, dünyanın ayağından gitmemesi için. Giderse yerine yeni bir güçlü
  bulmak zor olacağı için. Bu süreçler zor olduğu için... 
  
  
