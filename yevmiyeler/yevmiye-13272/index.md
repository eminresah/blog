Yevmiye 13272
=============

:date: 2015-11-16 22:57:53 +0200

.. :author: Emin Reşah
.. :date: Sun Nov 15 23:01:00 EET 2015 
.. :dp: 13272 


Uykuyla alakalı bir Brain Pickings yazısı okudum. Erken kalkmanın zamanımızda
eskisi kadar önemli olmadığını anlatıyordu.

Erken kalkmak tarım toplumlarında önemli ve o kültürel alışkanlık devam
ediyor. Ancak kimisi de geç kalkıp, geç yatmaya *programlı*. Bunların da uyku
süresi aslında değişmiyor ama toplum bunların daha çok uyuduğu ve daha tembel
oldukları kanaatinde.

Bilhassa ergenlik döneminde değişen hormonal denge yüzünden gençler geç yatıp,
geç kalkmayı tercih ediyorlar. Ancak onların bu tercihi okulların saat yedi
sekiz gibi açılmasına engel değil tabii. Ergenlik bir kere zorken, böyle
şartlanmalar yüzünden iki kere zorlaşıyor. Bu uyku ritmi ondokuz, yirmi yaşına
kadar devam ediyor, sonra yeniden erken kalkıp erken yatmayı tercih eden beden
saatine dönüyorlar. Ancak kimisi hiçbir zaman bu erkenciliğe ulaşmıyor.

Burada anlattıklarımın bir kısmına -mış gelecek. Bir kısmını zaten biliyordum,
başka yerlerde de okudum. Ben erken kalkmayı sevenlerdenim. Çalışmak için
sabahın bereketine muhtacım. Ancak bildiğim kadarıyla ergenlik dönemindeki
değişiklik artık önemli sayıda çalışma tarafından destekleniyor, okul
saatlerinin ileriye alınması hem onların, hem de annebabalarının ruh sağlığı
açısından iyi olacaktır.


------

*Sonsuz olanın şimdiye kadar bitmesi gerekirdi* diyor adam. Kelam delili
konusunda konuşurken. *Sonsuz olanın şimdiye kadar bitmiş olması gerekirdi.* Bir
başlangıç lazım, onun için. Kainat şimdiye kadar devam etmiş olamaz.

Bu mesele sonsuz kavramının günlük dil ve fizikle uyuşmamasından
kaynaklanıyor. Aslında tersinden gidersek, bu sonsuz tanrının varolamayacağı
gibi bir fikir de içerir. (Tanrı geçmişi sonsuz olduğuna göre, şimdiye kadar
kainatla ilgili tüm meselesini halletmiş olmalıydı.) Bu fikri sair şekillerde
kullanan ateistlerin, sonunda evren konusunda kullanılmasına itiraz etmemesi
gerekir.

Sonsuz düşüncesine alışık değiliz. Aslında manasız olduğunu gördüğümüz halde
bırakmıyoruz. Belki *sonsuz yoktur* desek, *sadece lafta vardır* desek,
rahatlayacak herkes. **Sonsuz yoktur ve yokluk sonsuzdur.** Bunun dışında ne
söylenebilir? Sonsuz olanın *varlığı* kainatın *varlığı* ile aynı değildir, bu
ikisi farklı türlerden *varlıktır* ve biz sonsuzun ne türden bir varlık olduğunu
bilmiyoruz.

Bu tabii şunu getirir, *Tanrı kainat gibi bir varlık değildir* ve *Kainat
sonsuzluk gibi bir varlık değildir.* Biz bu *varlık* hapsine düşmüşüz, başka bir
varlık bilmiyoruz, *nasıl var olunur* deyince elimizdeki araçlar belli. Bu
meselenin başka kaçışını göremiyorum.

Varlık anlayışımızda eksiklik olduğunu kabul etmek zorunda kalacağız. Bir
yerlerde bir eksiklik var, yani sonsuzdan bahsederken, gerek Tanrı ile ilgili
olsun, gerek evrenle ilgili, bir şeyleri atlıyoruz veya bilmiyoruz veya kafamız
basmıyor.

İnsanın faniliğinin temel işareti sonsuzluktan anlamayışı olabilir mi? 

Kelam delili daha çok intihar bombacısı delili gibi duruyor. Evet, evrenin
yaratılmış olduğunu isbat ediyor ancak o öyle bir şekilde isbat ediyor ki, bir
yandan Tanrı'nın sonsuzluğu, bir yandan cennetin sonsuzluğu, bir yandan diğer
tüm sonsuzluklar da gidiyor. Bunun kimin derdine derman olacağını anlamadım.

Kainatın başlangıcındaki Büyük Patlama'nın Kuantum alanlarıyla alakalı bir
anormallikten kaynaklandığını iddia ediyorlardı. Bunun *neden* sorusuna cevap
vermediği aşikar. Ancak bir yandan da bu kadar büyük bir kainatın içinde
yaşayınca, konunun sadece insan olamadığı fikri doğuyor ister istemez. Yani ben,
şahsen kendi adıma konuşacak olursam, Güneş sisteminden ibaret bir evreni gayet
yeterli bulurdum insanın imtihanı için. Çok büyütmeye, galaksiler koymaya,
zamanca ve mekanca hafsalamızın alamayacağı kadar genişletmeye gerek yoktu. Ama
geniş. Çok büyük ve çok yaşlı. Zaman da, mekan da milyarlarla, daha büyük
sayılarla ölçülüyor ve sonsuz olmasa bile çok büyük. Buradan insana ve onun
*imtihanına* nasıl gidersiniz?

Modern Teizm'in en büyük derdi bu herhalde. Ateizm'in de benzer sorunları var,
*Tanrı'yı yok edeceğim* derken, kainatın tümünü, insanın tüm inançlarını ve tüm
günlük aklını yok etmeye heves edebiliyor. Ateizmin argümanlarını, Tanrı'nın
olmadığına dair argümanları fazla ciddiye alan birinin bunu hayatın diğer
kısımlarına uyguladığında, yaşayacak herhangi bir sebebi kalmaz. Nedir,
Tanrı'dan daha büyük olup da, bizi dünyada yaşamaya değer işler yaptıracak olan?
Ancak çoğu aslında adı tanrı olmayan Tanrılara, bizim anladığımız manada
inanmasa da, adı *misyon* olan, *bilim* olan bir takım tanrılara, kalplerinin
köşesinde inanıyor. Kainat bu kadar boşsa, onu bilmemiz kimin ne işine
yarayacak? İnsan eğer sonsuzda bir parçaysa, neticede sonlu bir vadede yok
olacağına göre, hangi misyon yaşamayı anlamlı kılacak?  Düşünmeyi *Tanrı'nın
yokluğunda* bırakmayıp devam ederseniz, Ateizm'in de sunacağı pek bir şey yok.

Teizm'in derdi de maalesef benzer, Tanrı vardır derken, o kadar büyük laflar
ediyorlar, etmek zorunda kalıyorlar ki, Tanrı'ya dair insanların ihtiyacı bütün
umutlar yok edip gidiyorlar. Tanrı vardır diyorsun ve Tanrı *sadece* var oluyor,
bir Pirus tanrısı. Aferin.
