---
title: "Yevmiye 13370"
date: 2016-03-09 23:29:03 +0200
dp: 13370
tags: []
---

Yine yazmayacaksın diye başladım kendime kızmaya. Nasıl kızmayayım?  Bir şeyler
üretmek varken, neden kafanı faydasız laflara gömüyorsun?

Faydasız ne demek, diyor nefis hemen. Belki yazdıklarından daha faydalı. 

------

Hepi topu 24 sene sürmüş Grek medeniyetinin *altın çağı*. Dünyaya Batı
medeniyetini *armağan eden* insanlar, bu 24 senede yetişmiş, Sokrat, Felatun ve
Aristo.

Neden böyledir diye sormuşlar. Bu insanları bir araya getiren neydi?  Tartışmak
mecburiyetinde olmaları, siyasi münazaranın milli spor olmasındanmış. İnsanların
taraf tutmak zorunda olması veyahut sosyalliğin siyasetle beraber anılır
olması. Güzel fikir üretmeyene, fikrinin altını dolduramayana iyi bakılmayan bir
zamanmış. 

Bu sebeple, twitter'ın *o kadar da kötü* bir yer olmadığını söyleyebiliriz. Bu
kadar politika konuştuğunuzda ister istemez bir şeyler öğreiyorsunuz. Genel için
böyle. Ben de öğreniyorum ama aradığım cins bir bilgi değil siyaset.

------

Bu Cihan Aktaş'ı programa çıkardın çıkarmadın *kavgasında* aklıma bizim yazar
çizer esnafının *mesleksizliği* geldi. İnsanları yazıdan para kazanmak
meecburiyetinde bırakırsanız, illa ki bir kapının kulu olacaklar. Nema
arayacaklar, bir yerlere kapılanacaklar. Yazının asıl *maddi refah getiren
tarafı* bu, başka şekilde yazıdan para kazanmak mümkün değil. İnsanımız, (veya
genel olarak tüm insanlık) öyle çok adil veya derin yazana para vermeyi
sevmez. Onlara kendi doğrularını okşayacak yazarlar kazım. Herkese lazım. Bizim
cenahın hoşumuza giden yazarları da bunu yaptığı sürece *yaşayabiliyor.*

Bunda anormallik görmüyorum. İnsanlarda bir eksiklik veya suç da
görmüyorum. Edebiyattçı cinsinin yazıyı dünyanın merkezi saymasını anlamam
zaten. Yaptığın iş bir insanın ayağına ayakkabı üreteninkinden daha değerli
değil. Cihan Aktaş'ı programa çıkarmayı isteyip de çıkaramayan eski bir
marangozmuş. Yazı çizi işinden daha kıymetli bir iş marangozluk. Yaptığın bir
masa kırk sene kullanılır, yazdığın yazı insanın aklında 40 saniye belki
kalıyor.

Yazarlığın tüm tahlilin ötesinde sadece *yazan* için değerli olduğunu kabul
etmek lazım. Yazar şişinmesi komiktir. Yazmaktan haz almıyorsan yazma. Çünkü
kimsenin derdine derman olmuyorsun. Yazmaktan hazzediyorsan, ruhunu
dinlendiriyorsa, yaz, ve başkaları da keyif alıyorsa okur. Ne sen dünyanın
merkezisin, ne de okuyanların hayatında bir değişiklik yapıyorsun. Bu
değişiklik, çok zor şekilde, ilmek ilmek örerek ve insanların çalışma
düzenlerini, yaşama düzenlerini etkileyecek işler yaparak ortaya çıkıyor. Kitap
yazarak, konferans vererek insanların değişmesini, daha iyi olmasını
sağlayabileceğini düşünenlere gülüyorum sadece.

*Yazarlığın* hiçbir frene balata olamamışlara kalması yazıyı öldürüyor. İyi
yazma işinin diğer pek çok işten daha zor olduğunu kendimden (yazamadığımdan)
biliyorum. Dünyanın işleri kişiyi sıkabilir, ruhunuz kaldırmayabilir, kaçmak
için yazıyor olabilirsiniz ancak bu yazarlık esnaflığının kumpaslarını,
kabileciliğini kaldırıyorsa, insanın ruhuna bundan daha temiz dünyaların da
olduğuna eminim. 

Yazarlığı para kazanacak kadar yapan biri, başka bir işi de o kadar
yapabilir. Yapmıyorsa, yapamadığından değil, kibrinden ve insanların
diğerlerinin arasına karışmaya kendini yedirememesindendir. Ortalıkta
entelektüel pozu satmanın keyfi başka işte yok deyin de, biz de gayenizi ve bu
gayeye matuf hakikatin çapının farkında olalım. 



