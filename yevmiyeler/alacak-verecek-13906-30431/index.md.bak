---
title: "Alacak Verecek"
date: 2017-08-11 01:22:55
dp: 13906
featured_image: "/images/header-6.jpg"
images: ["/images/header-6.jpg"]
published: true
tags: ["islam"]
---


Dini düşünce dışında insanın hayatla alacak verecek muhasebesini dengeleyen
başka bir fikir var mı? Ölümün ötesine dair bir şekilde *adalete* inanmıyorsak,
ölümün ertesinde her şey *sıfır* olacaksa, bu sıfırı ancak hayatın kendisine
*sıfır* değer vererek çözebiliriz. Ölüm hepimizi sıfırlıyor, zaten hayat da
sıfırdı. Buna nihilizm deniyor.

Felsefe bir şekilde beni hayata *gerçekten* değer vermeye sevkedebilir mi?
Buradaki *değer* hayatımı öleceğini bilmeyen hayvanların yaşadığından başka bir
şey haline getirmeli, beni büyük bir hikayenin parçası yapmalı. Ancak bunu
yaparken, kendi hakkımın, bu hikayedeki rolümün zayi olmadığına inanmam
gerekiyor. Rolüm ufak da olsa, hayatın beni takdir ettiğine inanmam.

Böyle bir felsefe bilmiyorum. *Bilim* böyle bir fikir üzerinde durmuyor, hepimiz
harcanabilir, yapıtaşları her hayvandakiyle aynı canlılarız. Tek önemli
tarafımız, olduğu kadarıyla bilim yapmak ve bilgimizi ilerletmek. Dindarların
*her şey din için* dediği gibi, değeri *bilim* üzerinden dağıtıyor. 

Bunun dışında da, işte varoluşçuluk gibi, aslından inanması, diyelim (eksik
gedik de olsa) bir tanrıya inanmak kadar zor bir takım felsefeler var. Bir
yerde, bunların *pratiklerinin*, öğrettiklerinin ölüm fikriyle mücadele etmekte
faydalı olduğunu düşünüyorum. Ancak baktığım kriter etrafında, yani insanın
hayatla tüm alacak vereceğini bitirecek bir düşünce olarak pek faydaları yok. 

Duygularını uzaktan gözlemeye alışırsan, bir yerden sonra onların o kadar da
ağır olmadığını, hayatını yönlendirmediğini anlarsın. Ölüm düşüncesi de böyle,
insan bir yerden sonra hayatın biteviye saçmalığından bıktığı için ölüme karşı
da uyuşmuş bir uzaklıkla bakmaya başlıyor. İdrak etmeyi ve düşünmeyi bırakıyor.
Bir de eğer çocukları varsa, herhalde *nasılsa genlerim yaşamaya devam edecek*
ilhamıyla o kadar derin korkular duymuyor. Şahsen kendi ölümümden çok,
çocuklarımınkinden korkuyorum.

Bununla beraber yine de hayat bana kazık attığında, Zilzal suresinin son
ayetleri, *kim zerre kadar hayır yaparsa, onu görür ve kim zerre kadar şer
yaparsa onu görür* kadar beni teskin etmiyor. Duygularımı terbiye etmeyi
öğrendiğim, hayatın bana bir borcu olmadığını kafama yazdığım yaşlarda dahi,
ölümün ertesinde bütün bu kabuk bağlamış yaraların tedavi edileceğine inanmak
istiyorum. Çünkü ölümün öncesinde tedavi etmem neredeyse imkansız.

Bunun *inanmak değil, inanmayı istemek* diye anlayacaklar vardır: Belki
gerçekten de böyledir, onu da bilmiyorum. Yine de samimi olarak ilk aklıma
gelenin daha *laik* olmasını isterdim. Gördüğüm insanların çoğu bir kimlik
ahlakından hareket ediyor, başkasında gördüğü bir yanlışa *bu etik değil*
dediğinde, *neden?* diye sormaya cesaret edemiyorum, *olsa ne olacak, olmasa ne
olacak?* diyemiyorum. Kantçı bir ahlak beni teskin etmiyor, *ben* dediğim şey,
içimde atan bu *benlik* beni insanların genelini bir kriter olarak almaktan
uzaklaştırıyor. Beni tanımayan, umurlarında olmadığım insanların toplamı için,
*herkes böyle yapsa, şöyle olur* gibi saftirik bir takım gerekçelere
inanmıyorum.

Dönüp dolaşıp aynı yere geldiğimi farkediyorum: Benim Allah'tan başka çıkışım
yok. Eğer Allah yoksa ve hepimiz ezkaza varolmuş yaratıklarsak, bizi ölüm
fikriyle buluşturan mutasyonla mücadele için Tanrı'yı *uydurmamızın* gayet
gerçekçi olduğunu söylemek mümkün. Öleceğime inandığım gün Allah'a da inandım. 

