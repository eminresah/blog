---
title: "Yevmiye 13314"
date: 2015-12-28 16:22:59 +0200
dp: 13314
tags: []
---

Günün başında Munger'ın kitabını okudum biraz. Charlie iyi bir adam ama baktığı
ölçek milyar dolar ölçeği olunca biraz alakasız kaçıyor. Bir otel almış
zamanında, 140 odalı imiş. Bu konuda para kazanmak için Waldorf Astria olmak
lazım demiş. Üç defa dava açmışlar. Kazalardan dolayı tazminat davası.

Benim böyle bir işim olsa sıkılacağımı tahmin ediyorum ama para kazanamayacağımı
değil. 

Buffett ve Munger'ın asıl başarısının, bir çok iş sahibinin gurur meselesi
yaptığı *bırakmama* konusunda, çok çabuk karar vermeleri olduğunu düşünmeye
başladım. Buffett da tekstil işi yaparken yeni çıkan bir makinenin karlılığı
düşüreceğini ve işin artık yapılamaz olacağını görmüş. Makineyi ilk duyduğu anda
görmüş ve fabraikayı kapatmaya karar vermiş. Başkası olsa, batıncaya kadar
diretir.

Teknolojinin firmalara değil son tüketiciye faydalı olduğunu, pek çok defa
firmanın kazaması umulan teknolojik yeniliklerin, hani yatırım yapınca üç senede
kendini ödeyen cinsten yeniliklerin, karlılığı düşürdüğünü çünkü verimin
artmasının karı azalttığını söylüyor. Birim maliyetin düşmesi rekabeti artırıyor
ve bu da kârı düşürüyor diyor.

Her sektörde aynı değil tabii. Kellogg's örneği vardı, kahvaltılık gevrek
üreticilerinin karlı bir iş yaptıklarını ve neredeyse sermayelerinin yüzde 15
ila 40'ını kazandıklarını söylüyordu. Bir yandan da havayolları gibi örnekler
varmış. Havayolları kâr etmiyor diyor. Gerçekten mi etmiyor, yoksa bunların
yatırım yapmayı düşüneceği kadar mı etmiyor bilemedim ama doğru olabilir. *Race
to bottom* dedikleri cinsten, rekabetin temelde fiyatla gerçekleştirildiği ve
ucuzlayanın kazandığı bir piyasa.

Munger iki sektör arasındaki farkın aslında tüketici sadakati olduğunu
söylüyordu. Havayollarında tüketici sadakati yok, *ben illa THY ile uçarım*
diyeni görmedim şimdiye kadar. Kahvaltılıktaysa insanların sevdiklerine
bağlılığı fazla. Bunun için karlılık da yüksekmiş. Daha sağlıklı iş oluyormuş
böyle.

Kapitalizm'in ürettiği tüm moda ve marka hikayelerinin sebebi bu. Eğer sadece
*fiyat ekseninde* rekabet ederseniz, kimse kâr edemez. Kâr ettiren, insanların
aynı kalitede daha ucuzu olabileceğini bildikleri halde, *hikayesi* uğruna daha
pahalıyı almaları.

2. Fasıl
########

İnsanın işi belirliyse şükretmesi lazım. Ne iş yapacağını bilmenin getirdiği
kafa rahatlığı hiçbir işte yok. (İddiaya gel.)  

------

Bir *Star Wars* heyecanı görüyorum. Spotify'da bir mehter marşlı Star Wars
reklamı gördüm, en çok bu ilgimi çekti. Teorik olarak Bilim Kurgu'yu sevmekle
beraber bu heyecanı hissedebildiğimi söylemem. İmparatorluk ve Cumhuriyet
deyince aklıma Skywalker değil, Napoleon geliyor. Star Wars deyince de penguene
benzeyen askerler ve elinde ışın kılıcıyla rahipler. Bu rahiplerin nasıl olup da
penguenlerin elindeki silahlara bu kılıçlarla karşı koyduklarını şu yaşıma
geldim hala anlamadım. Refleks ila maşallah.

Çocukken bunları seyrederdik, seyretmiştim. TRT siyah beyazken yayınlandığında
seyrettim. Sene 1986 falan olmalı. Sonra, geçen zamanların birinde, belki bir
iki yıl önce *edinip* yeniden seyrettim. Birini seyrettim. Belki yarısını. Şimdi
George Lucas sattığı için belki daha farklı olmuştur ama en fazla oyuncak
satmaya yarayan bu çeşit kıvır zıvır işlerin bana göre olmadığına karar vereli
uzun zaman oluyor.

*Taht Oyunları* da benzer bir kanaate sebep oldu bende. Ben bu filmlerden daha
iyilerini *oynuyorum.* Bilgisayar oyunlarında bunlara benzeyen ve bir şekilde
interaktif olan pek çok çeşit mevcut. Taht Oyunlarının dünyasına girip, hangi
prensin, hangi prensesle düşüp kalktığıyla ilgili arada sair organlarımda
ürperme meydana getirecek cümleler okuyacak kadar meraklı değilim. Oyun halinde
bulsam da meraklı değilim, oturup çekirdek çitleyerek seyredecek kadar hiç.

Çekirdek demişken, akşamları iki avuç kabak çekirdeği çitleyerek *meditasyon*
yapıyorum. Çekirdek meditasyonu. Ortalıkta kimse olmayacak, dikkat dağıtan
elektronik zımbırtı açık olmayacak ve ben o günümü yeniden düşüneceğim. 

------

Dertlerimin en büyüğü kendimim. Olmak istediğim gibi bir insan olamıyorum. Çünkü
olmak istediğim insanın oluru yok. İnsan bir yandan çözülmemiş bilgisayar
problemlerini çözerken, bir yandan iyi roman yazıp, bir yandan kızı ve oğluyla
akşamları oynayıp, bir yandan da kendi işinden para kazanmaya çalışamaz. Bence
kendimden beklentilerim gerçekçi değil. İnsanların benden bekledikleri de
gerçekçi değil. Çünkü onları gerçekleştirmek gibi bir hedefim yok. 

Bundan dolayı devamlı bir çelişme, devamlı bir çatışma hali. Kendimden ne
yapacağımı bilemiyorum.

Buradan çıkışın bir şeylere karar vermek olduğunu biliyorum. Bu kararın pek
kolay bir karar olmadığını da biliyorum. Jack Welch zamanında General Motors'un
başına geçtiğinde, şirketin *en iyi* olmayacağı hiçbir alanda çalışmayacağına
karar vermiş. Bunun için her bedeli ödemeye hazır olduuğnu söyleyerek. Belki ben
de yavaş yavaş, en iyisi olmayacağım, olma imkanımın olmadığı veya çok da
umurumda olmayan alanları terkedip, hangi alanlarda en iyi olacaksam, onlara
uğraşmalıyım. 

------

Munger'ın Poor Charlie's Almanack kitabına devam ediyorum. Amcanın genel hali
hoşuma gitti. Amerika'yı Amerika yapan jenerasyonun temsilcisi bunlar. Ne
düşündüklerini, hayata nasıl baktıklarını bilmek onun için önemli. Hangi fikir
ve ideallerle hareket ediyorlardı ve hedefleri neydi? Nasıl çalıştılar, hangi
kriterlerle karar verdiler? Bunları bilmek önemli. Başkalarının yanlışlarından
ve doğrularından fikir edinmek.

Böyle kitapları okuyunca, durduğu yerden her şeye muhalefet edenlerin neden
dünyada hiçbir ağırlığı olamadığını anlıyor insan. Dünya, başı sonu belli
problemleri çözmek için bile karmaşık, buna başı sonu belli olmayan lafları
ekleyince daha iyi olmuyor.


