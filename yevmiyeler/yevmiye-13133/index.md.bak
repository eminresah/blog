---
title: "Yevmiye 13133"
date: 2015-08-07 11:06:41 +0300
dp: 13133
draft: true
tags: []
---

Yazıya Yarayan
%%%%%%%%%%%%%%

Bünyeme neyin iyi geldiğini biliyorum. Yazı konusunda. Bazen
başkalarının yazı düzenlerini okuyup, özendiğimden onlar gibi olmaya
çabalıyorum ama faydasını görmedim.

Kağıda not almak işime yarıyor mesela. Bilgisayarın başında elimin
yapabileceği, gidebileceği alternatif çok ve yazmak kolay olsa da, bu
yapabileceklerinin arasında düşünmek o kadar kolay değil. Yazının asıl
ihtiyacı düşünce. Yazmak bir ürünse, hammaddesi bu. Düşünce
üretmediğin zaman, yazı yazmak için bilgisayar veya sair araçlar
kullanmanın faydası yok.

Ancak bu notların yazıya dönüşmemesi lazım. Yoksa elde yazmaktan
bıkıyorum. Bilgisayara aktarması uzun bir işe dönüyor. El yazısını
bilgisayara aktarma alışkanlığını uzun süre devam ettiremedim. Zaten
elde yazarken düşüncemin dağılması tehlikesi de var, çünkü yeterince
hızlı yazmam mümkün değil. O sebeple *hayal kur, not al, bilgisayara
geçir* şeklinde bir yazı düzeni en faydalısı duruyor.

Yazıları hızlı yazmam gerekiyor. Hemen bitirirsem yayınladığım ama iki
üç gün bekleyince rengini kaybetmiş yazılar çok. Bunları birkaç hafta
bekletip siliyorum. Bazılarını *bir gün yeniden dönmek üzere*
kaldırıyorum ama onlara ne zaman dönerim bilemiyorum. Pek vaki değil
beklemiş yazıları bitirebildiğim.

Bugünlerde yeni bir usul deniyorum ve sanırım işe yarıyor: Ekrana
bakmadan yazıyorum.. Kendimi kritik etmeden. İnsanın yazıya bakarak
yazması, devamlı aynaya bakarak yürümesine benziyor.

Kafamı *aynada* kendi yüzünü seyretmekle meşgul edince, yürüyeceği
yolu unutuyor. Ekranı aldığım notlarla kapatmak veya sadece kelime
sayısını gösteren ama ne yazdığımı göstermeyen bir programda yazmak
çözümler buldum. Kendi yaptığım basit bir program. Siyah bir ekran
gösteriyor, yazılanları Enter'a bastıkça dosyaya kaydediyor ama ne
yazdığını göremiyorsun. Şurası şöyle mi olsa, böyle mi olsa
düşüncelerine yer yok. Hızlı yazmazsan ne yazdığını
unutursun. Bisiklet gibi.

Bu üçünün yazarken işe yaradığını tecrübe ettim. İşe yaramayanların
başında, yazmaya belli bir zaman tahsis etmek var. Sabahları da
denedim, akşamları da. Akşam daha iyi, kafamın içinde yorgunluktan
dans eden düşünceler olduğunda yazmak kolaylaşıyor. Ancak sabah
kalktığımda aklıma bir şey gelmesi için uzun uzun düşünmem
gerek. Bunun için de sakinlik lazım belki. Belki başka işim veya her
an ağlamasından korktuğum ufaklıklar olmasa, kafamın ardındaki
düşünceleri bırakıp, anlamlı yazılar yazabilirim ama şu sıralar *zaman
ayırıp yazı yazma* işi tutmadı.

İkincisi her gün aynı temayı takip edip yazmak. Yazdıklarımdan çok
çabuk sıkılıyorum. Günde üç sayfa aynı konudan bahsetmek, aynı
insanların macerasını devam ettirmek, aynı kurguyu devam ettirmek zor
geliyor. *Romancı* denen insanların karakter özellikleri arasında
bulunması gereken bu *aynı işi iki yıl devam ettirmek* bende başka
konularda var ama yazı sözkonusu olunca başa dönüp, her şeye yeniden
başlama isteği duyuyorum. Kendini beğenmeyen zihni nasıl susturacağımı
(veya susturmamın müsbetliğini) bilmediğim için kaderim ufak
yazılardan ibaret kitaplar.

Anlaşılmaktan Feragat
%%%%%%%%%%%%%%%%%%%%%

İnsanın anlaşılmaya anlaşılmaya beklentileri düşüyor. *Umutsuz vak'a*
halini alıyorsun. Kendini anlatmak gelmiyor içinden. Eskiden kendimden
daha çok bahsediyormuşum, böyle deyince aklıma geldi. Ne yaptığımı ve
ne için yaptığımı anlatmak artık çok ilginç gelmiyor.

Belki bir zamanlar daha ilginç bir insandım ve başkalarına kendimden
bahsederken keyif alıyordum. Artık bitirmem gereken işler var ve
enâsın ne düşündüğü, anlayıp anlamadıkları veya ne anladıkları
umurumda olmasın istiyorum. Kalp her zaman bu isteği karşılamıyor,
bazen diyor ki, senin de anlaşılmaya hakkın var. Aslında sen de onlar
kadar normalsin, istediklerin onlar kadar ince. Seni de
bilmeliler. Kalp böyle dediğinde kafa sallayıp başka yere kalbolmasını
bekliyorum.

İz bırakmak isteği de kaybolup gitti herhalde. Böyle bir istek var
mıydı?  Vardı (sanırım) ama çok umutsuz bir istekti. Çünkü iz bırakmak
istediğin toprak insan zihniyse ve ne kadar belirsiz, güvenilmez
olduğuna, hem kendinde, hem başkalarında her gün şahit oluyorsan,
bunlar hamhayal kalıyor. Kimlerin aklında kalırsın?  Beklediğin
insanların değil. Kimsenin aklına kalamazsın aslında.

Bir de anlaşılmak meselesi var tabii. İnsanların anlaşılmaktan
kastettiği nedir bilmiyorum ancak bir kitabın anlaşılması gibi
insan. Her gün o kitaptan üç beş kelime okursun. İnsanın kendiyle
tecrübesi bile her gün birkaç kelimeden ibarettir. Bu kelimeleri
anlarsın ve bir insanla yeterince vakit geçirmişsen belki cümlelerini
de, o kelimelerin bir araya getirdiği cümeleleri de anlarsın. Ancak
çok az insan birbirini paragraf seviyesinde anlayabilir. Bu insanlar
anlaşmak deyince kelime mertebesinde anlamaktan bahsediyorlar. *Şöyle
yaptım, böyle yaptım, günüm şöyle geçti, falancaya şunu dedim.*

O kadarını bekliyorlar zaten. Fazlasını değil.  Ben de sanırım artık
bu kadarını beklemeliyim.

Allah'ın sadece kelimeleri değil, mürekkep kitabımızı anlayacağına
inanmak hoşuma gidiyor. Kelimelerin paragrafların ve sayfaların
ötesinde tüm hikayemi anlayacağına inanmak. Onun kitabımı yarattığını
ve ondaki her kelimeyle ve cümleyle beraber, yani insanların bizde
gördükleriyle beraber, o akan kelimelerin meydana getirdiği
paragrafları ve bölümleri ve kitabın tamamını bildiğine inanmak.

Siyaset Magazini Komplo
%%%%%%%%%%%%%%%%%%%%%%%

Yeni Şafak diye bir gazete var. Eskiden makul bir gazeteydi bu,
İbrahim Karagül yayın yönetmeni olalı tuhaflaştı. Gazetenin yayın
politikası komplo merakının insandaki düşünce ameliyesini köreltmesine
örnek. Bu gazete Gülen hakkında mason diye haber yaptı ve böyle bir
ihtimalin asıl masonlar için tehlike olduğunun farkında değildi.

İnsanların komplolara inamak istemelerini ve dünyayı bunlardan ibaret
görmelerini anlıyorum. Bir ölçüde anlıyorum diyelim. Basit hikayeler
sunmak lazım, aktörlerinin insanlar veya insanlaştırılmış kurumlar
olduğu hikayeler. Bizim için böyle bir hikayenin inandırıcılığı veya
inanılırlığı veya inanmak meyli, bir takım soyut kanunların dünyayı
değiştirğdiğine inanmaktan daha kolay. *Üst akıl* deyince, bir takım
kara cübbeli adamların gizli bir mabedde dünyanın akıbetine karar
verdikleri hayali sunmak, birden fazla bencil *ajanın* ortaya
çıkardığı bir vakıa olmasına inanmaktan daha kolay. İnanmak daha kolay
olmasa da, anlatması daha kolay.

Bir takım soyut kanunlar. Diyelim, insanların psikolojisi veya
toplumların değişmesi, zenginliğin artması ve bunun getirdiği
değişiklikler, insanların eğitim görmesi ve bunun getirdikleri veya
genel olarak insanların köyden kente göçtüklerinde veya parti
değiştirdiklerinde değişmesi. İnsanın genel acizliği ve dünya
şartlarının ve şartların parçası olan diğer insanların onun bu
acizliğini kullanması. 

Belki de bunun için komplolar cazip görünüyor. İnsanlar inanmadıkları
ancak inansalar dünyayı değiştireceklerine inandıkları için komplolara
itibar ediyorlar. Birilerini böyle bir inanç ve güçle hareket ettiğine
ve tüm dünyayı elinde bulundurduğuna inanmak daha kolay geliyor
olmalı.

Komploların *olamayacağını* söylemiyorum. Dünyanın sadece resmi
açıklamalardan ibaret bir yer olduğunu da iddia
etmiyorum. Göremediğimiz, duymadığımız pek çok güç mücadelesi olduğuna
eminim. Ancak bunların kazaılması veya kaybedilmesinin de kuralları
olduğunu, zenginlik veya plan derinliği olmadan, hiçbir komplonun
nihai başarıya ulaşamayacağına inanıyorum. Amerika komplo kurduğu için
zengin olmuyor, zengin olduğu için komplo kurabiliyor. Veya Sovyetler
Birliği bir zamanlar Amerika'nın en üst seviyelerinde casuslar
bulundurabilirken, bunu ideolojik olarak onlara anlamlı bir çerçeve
sunduğu için yapıyordu, sırf casusluk olsun diye bir takım
faaliyetlere girişmek değil, bunun ideolojik tarafını
sağlamlaştırıyordu.

Komplolarla mücadelenin, o komploları dünyanın tek kanunu gibi sunmak
yerine, o komploları üretebilen gücü taklitle mümkün olduğuna
inanıyorum. İnsanlar gücü veri kabul edip, komplo sayesinde gücün
kazanıldığını düşünebilir. Ancak bizim gücümüz de, zamanındaki Osmanlı
gücü de, şimdinin süper devletlerinin gücü de komplolara
dayanmaz. Komplo başkalarına çelme takmak için kullanabilir, bunu
biliyoruz, ancak bu çelmelere karşı galip gelmenin yolu, elindeki az
imkanlarla komplo üretmeye çalışmak değil. 

Gladwell Davut ve Goliath isimli kitabını dinlerken, casus Lawrence'ın
Akabe zaferini hatırlattı. 1300 km kadar yol gidip, nasıl çölden
dolandığını anlatıyordu. Casus Lawrence bizim için komplo demek, ancak
İngilizin onu oraya gönderebilmesi fakat başkalarının gönderemeyişi,
onun Arapları ikna edişi ama Osmanlı padişahının ikna edemeyişi oyunun
asıl figürleri. Araplar arasında milliyetçilik yayılmasaydı veya
Osmanlı Sultanına karşı bağlı kalmaya devam etselerdi, Osmanlı onlar
için bir yurt anlamına gelseydi, bir değil, yüz Lawrence olsa işe
yarar mıydı? Ne yapabilirdi?

İşte bu sebepten politikadaki asıl gayemizin, komployla istismarı
muhtemel taraflarımızı tedavi etmek olması gerekir. Kürt meselesinin
başkalarınca kullanıldığı gerçek, velakin bunun çözülüğ onlarca
kullanılamaz hale gelmesi bizim elimizde. Bir yerde bir yara varsa,
kaşıyacak bulunur. Bizim de başkalarının yaralarını tesbit edip
kaşımadan evvel, kendi yaralarımızı tedavi etmeye ihtiyacımız
var.

