Title: Yevmiye 13491
Author: Emin Reşah
Date: 2016-06-21 18:00:18
Dp: 13491
featured_image: /images/header-91.jpg

Tasavvufun önemli *icadlarından* biri, *nefsin* benden ayrı olduğunu iddia etmek
herhalde. Bu sayede kendimi suçlamak yerine, *onu*, nefsimi suçluyorum. Kendimi
temize çıkarmak için, beni yanlışa götüren ve aslında ben olmayan bir benden
bahsediyorum. Güzel fikir. 

İnsanın kendi *eğitilecek tarafına* bir isim vermiş olması, eğitimi için faydalı
olabilir. Bu sayede *nefsimle* konuşur, onu terbiye etmeye çalışırken, kendim
yükün altında ezilmem. 

------

*Ben* kimin uydurması? Sınırlarını kim belirliyor? Ben ben olduğumu, nereden,
kimden öğreniyorum?

2 yaşından sonra öğreniyor diyorlar, o ara *ilk ergenlik* dedikleri bir dönem
başlıyor, gördüğüm kadarıyla bir sene süren. Çocukların en mızmız olduğu
dönem. *Ben* de o dönemde öğreniliyor olmalı. İnsanların *ben* fikri de,
muhtemelen birbirinden farklı. Birbirlerini anlayacak kadar aynı ama tamamen
aynı davranışları gösterecek kadar aynı değil, daha doğrusu, kendilerine aynı
önemi verecek kadar aynı değil. 

Bencilliği bir *hastalık* veya tenin esmer olması cinsinden bir derece meselesi
sayarsak, bunun da kişinin bir takım fizyolojik özelliklerinden etkileniyor
olması da muhtemel. Yani *ben* eğer kimyasal bir olaysa, insanlara *beni*
unutturmak mümkün hale gelir, onların bencilliğini artırmak veya azaltmak. 

#### Manipülatör 

*Kadın* diyeceğim *manipülasyondur.* Kızım olduktan sonra artık karikatürün
yüzdeki önemli hatları ortaya çıkarması gibi gördüm ki manipülasyon kadının en
önemli taraflarından biri. Kadının bir fikir olarak *cazip* gelmesi de herhalde
bu manipülasyonla oynama isteğinden. 

Erkeğin hayli düz, ulaşmak istediğine en kısa yoldan ulaşmayı va'zeden mantığına
nazaran kadın, düz ulaşma imkanı varken bile, yolu yumak haline getirmeyi tercih
ediyor çünkü nedir, hiçbir hedef, o yolculuk kadar, oraya ulaşırken kullandığın
ve kadın olduğunu hissettiren *teknikler* kadar güzel değil. 

#### Demokratik İntihar

Putin, Brexit oylamasından önce *madem İngiliz başbakanı AB'den çıkmaya karşı,
neden bunu oylamaya sundu?* demiş. Cevap, tabii, *bizde demokrasi var* denerek
geliyor.

Cameron Brexit oylamasını *söz verdiği* için tek parti olarak iktidara
gelebildi. Kendisi de muhtemelen bu kadar başarılı olmayı beklemiyordu, bir
koalisyon çıksaydı oylama yaptırmazdı. Ancak söz verdiği halde yaptırmayabilir
miydi?

Yaşım ilerlemeden evvel *ilkelere*, o anki *ani şartlardan* daha fazla önem
verirdim. Yaş ilerleyip, insan zamanın artık eskisi kadar çok olmadığını
gördüğünde, ilkelerin *karın doyurmadığını* ve başlı başına onlara uyup
uymamanın doğruluğu garanti etmediğini görüyor. *İşimize ne gelirse öyle yapalım
daima* demek değil bu, ancak ilkelerin de bir dilin grameri olduğunu ve gramer
kurallarının, anlaşmak için veya doğru söz için yeterli olmadığını görüyor
insan. Bazı durumlarda en doğru sözün *gramersiz* olduğunu.
 
İlkeler ancak *ölümsüzlük hikayesi* birbirine uyan insanlar arasında
geçerli. İlkelerimizi ve onlara ne kadar uyacağımızı hayatımızı, ondan daha
büyük hangi hikaye için geçirdiğimiz belirliyor. *Demokrasi* bizim için uğrunda
menfaatlerimizi terkedeceğimiz bir anlama gelmezken, *İngiliz* için öyle demek
ki.

Ben yine de liderliğin böyle bir durumda, halkın yanlış yapmasına mani olmak
olduğunu iddia edeceğim. Daha doğrusu halkın *çocuk* gibi olduğunu, ancak onu
düzgün *büyüten* liderlerin, ona yalan söylemek zorunda kalmayacağını. Çocuğuna
*falanca sınavı geçersen, seni okuldan alırım* dedikten sonra, doğrunun ne
olduğunu araştırmak biraz komik oluyor. Yanlışı çoktan yapmış bulundun çünkü.

#### Kuruluş Miti

Osmanlı'nın kuruluş mitinde, malum, Osman Gazi'nin karnından çıkan bir ağaç
bulunur. Buna benzer bir rüya Nabukadnezzar'la alakalı olarak Daniel kitabında
da varmış. Ağaç hükümdarlık demek diyorlar. 

Osmanlı'nın ilk yüzyılı hakkında anlatılanların çoğunun *efsane* olma ihtimali
var. Köse Mihal gibi bazı şahsiyetlerin tamamen uydurma olma ihtimali
varmış. Peki *gerçek* nedir?

*Tarih bugün için ne anlama geliyor?* diye sormak lazım asıl. Çünkü geçip gitmiş
zamanın anlamı, geçmişte değil, bugünde. Bugün için anlamını soruyoruz
onların. O halde *bugün için anlamı* nedir? 

İnsanların *tarihte* olayların belli bir şekilde geçtiğine inanması, eğer onları
daha iyi, daha huzurlu yapıyor, büyük bir bütünün parçası olduklarına
inanıyorlarsa, pek de ilişmemek taraftarıyım. Geçmişte neler olduğunu, sadece
bugünkü anlamlarına bakarak değerlendiriyorum. Bu zamana izi kalmamış
iyiliklerin de, kötülüklerin de bugün için bir anlamı yok. 

O sebeple tarihin bir kısmına *uydurma* demek de haksızlık gibi geliyor. Diğer
kısımları sanki ondan daha doğruymuş gibi. Belki bazıları toptan delilsiz,
bazılarının biraz delili var, bazıları da delile aykırı. Delile aykırı olanları
hadi ayıralım bir kenara, onlara *inanması daha zor* ancak hiç delilsiz
olanların *yalan* olduğunu nasıl bilebiliriz?

Diyeceksin ki, o halde tarihin mitolojiden bir farkı yok mu? Bilim değil mi bu,
insanların üzerinde doktoralar verip, profesör olduğu. Mitolojiden farkı
diyeceğim, biraz daha iz bırakmış ve makul olması. Yoksa *hangisi gerçek?*
dersen, ikisi de birbirine benziyor. 

#### Çaresiz Bunalmışlık

İnsanları olduğun yere çağıramıyorsun. Kafandaki *kriterlere*
uymuyorlar. İnsanların birbirini tanıdıkları yalan. *Tanıdık* aramızda bir
miktar hikaye benzerliği var, aynı ölümsüzlüğe veya biraz benzerine inanıyoruz
demek.

Aynı ölümsüzlük. İnsanlar *medeniyet* derken, bundan bahsediyor. En basitinden
*bana benzer insanlar buralarda daim olsun* ama *bana benzer* derken, *aynı
inançlara* veya daha doğrusu, *aynı hikayelere* sahip olanlar. Benim hikayelerim
yaşamaya devam etsin buralarda, onlara inanılsın. 

Binlerce yıldır insanlar hikayeler anlatıyorlar. Gök, yer ve ikisi
arasındakilerle ilgili hikayeler. Bu hikayeler için birbirleriyle çatışıyor veya
birbirlerini seviyorlar. *Gerçek* bu arada çok zayıf bir rol oynuyor. 

Bu manada *bilim* de bir hikaye, insanların birbirine *saygı* duyması veya
*demokratik bilinç* de. Zamanın hikayeleri biraz daha sofistike, eskiden *kafir*
ve *mü'min* diye ayırırken insanları, artık o kadar kolay olmadığını, insanları
her zaman bu iki gruba atamanın mümkün olmadığını ve dahası, *kafirlerin* bizden
daha güçlü olduğu için, içimizden geçenleri yapamayacağımızı görüyoruz. Bu
durumda onların *düzenine* bir şekilde tabi olmamız gerekiyor.

Diyeceğim ki, önemli olan *barış*, bu barışın kimin eliyle gerçekleştiği de
mühim, ancak insanlar temelde barış istiyor. Şimdiki barış bizim elimizle
gerçekleşmiyor, bir *Amerikan barışı* ve görünen vadede bizim bu barışı yıkmamız
kendimizi harap etmekten başka işe yaramaz. O zaman işte bizim ölümsüzlük
hikayemiz yerine, *onların* ölümsüzlük hikayesinde bir yan rol edinebiliyoruz. 

*Onlar* dediğimde, bunun *Hristiyanlık* olduğunu sananlar var, hayır, Batı
Hristiyanlığı da kendi hikayesinde bir yan role çevirdi. Onun sadece gerekli
gördüğü kısımlarını aldı, cenaze ve evlilik hizmetlerinde, Noel'de veya *kültür*
gerektiğinde onun adetlerini kullandı ama şu anki hikayesi bir *Hristiyanlık
hikayesi* değil. *Batı değerleri* dediğimizde, *Hristiyanlık* demiyoruz.

Batı'nın bizim *ölümsüzlük hikayemizle* sorunu, ilk olarak İslam adı verilen
bizimkini çözecek kadar emek vermemiş olmasında. İkincisi bizim de onun gibi,
*şamil* bir ölümsüzlük hikayesi olmak gibi bir amacımız var ve çatışma bundan
çıkıyor. Gerçi bu amacın altını dolduracak kadar güçlü bir dünyamız yok ama sırf
muhaliflik uğruna, uyumsuz olmaya devam ediyoruz.
