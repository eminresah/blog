Yevmiye 13421
=============

:date: 2016-05-06 00:54:55 +0300
:dp: 13421 
:image: /img/header-21.jpg

Telefonlarla ilgili acayip bir yılgınlık içindeyim. İnsana bu kadar yakın duran
bir cihazın, bu kadar hassas ve kırılgan olmasından herhalde. Bir senedir
kullandığım telefon bir gün kırılacak olursa, muhtemelen askeri seviyede
sağlamlık garantisi verenlerden alacağım.

Budistlerin *maymun aklı* dedikleri bir kavram var: İnsanın içinde devamlı
konuşan, gürültü eden akıl. İnsanın aklı, onu dizginleyebildiği ölçüde kendisine
ait.

Aklını nasıl tımar edersin? Bunu anlatsalar, insanlar da faydalansa. Namazla
tımar edersin ama bizdeki haliyle mi?

Hz. Peygamber'in kıldığı namazın, bizimkine sadece şeklen benzediği... Hayır,
ters oldu, kıldığımız namazın Hz. Peygamberin kıldığına sadece şeklen
benzediğini uzun zamandır düşünüyorum. Dinle ilgili her şey ezber bizde,
dualarımız bile ezber, ne istediğimizi değil, ne istememiz gerektiğini
söylüyorlar, neye inanmamız gerektiğini zaten ezberliyoruz.

Ufak konuların ezberlenmesinde fayda görüyorum. İnsanın bir disiplin içinde
yaşaması için gerekli ancak büyük konularda ezber, doğrudan tecrübeyi imkansız
kılıyor. İnsanların neden namazdan uzak durduğunu sorsanız, muhtemelen tamamen
yabancı oldukları ve hiçbir şekilde *katılamadıkları* bir ibadet olduğunu
söyleceklerdir. Farkındaysalar söylerler yani.

Benim kendime bulduğum *çözüm*, genel manasıyla aynı tutmakla beraber, secdeyi
kendime ayırmak oldu. Hanefi mezhebi secdede Kur'an okunmasını veya dua
edilmesini pek uygun bulmuyor ancak ben *Kulun rabbiyle en yakın olduğu an
secdedir* hadisine ve *kendi aklıma* dayanıp, secdeleri dua ve tesbih için
ayırdım. Duaları da o sıra neyle meşgulsem, en büyük derdim neyse ona.

------

Şahsen bu zamana kadar, *The Cemaat* mensubu, muhibi vs. olup da, bunu açıkça
ikrar eden kimse görmediğimi farkettim. Dünyada saçma sapan şeylere inanan pek
çok insan var ve bunların inançlarına (elimizden başka bir şey gelmediği için)
saygı duyuyoruz. Cemaat mensubu da açıkça her neye inanıyorsa, Fethullah
Gülen'in veya kendi cemaatinin ne olduğuna inanıyorsa, bunu açıkça dile
getirmeli. Ama buna hiç rastlamadım. Bu adamın kurtarıcı mı, mehdi mi, mesih mi,
ne zıkkımsa ne olduğuna inandıklarını bilmiyorum.

Hafta sonu Hinduların ineği neden kutsal gördüklerine dair bir iki yazı
okudum. *Tapmak* kavramı biraz karmaşık olduğu için bu kavramı sevmiyorum ama
ineğin diğer hayvanlardan daha büyük ihtiram gördüğü muhakkak.

Bunun sebebinin, ineği sakin karakteri, çok münbit ve karşılıksız süt veren
yapısı, gübresinden ve idrarından bile faydalanılması olduğunu söyleyen Hindular
var. İneğin nimetlerini sayıp döküyorlar. Ancak bunlar tek başına ineğin diğer
hayvanlara nazaran bu kadar itibar görmesini açıklamıyor.

*The Cemaat* ve FG de böyle. Ona dair inançlarını sorduğunuzda, şöyle hizmet
etti, böyle okul açtırdı, şöyle kitap yazdı falan diyorlar. Ancak duydukları
ihtiram, bunların toplamından daha fazla ve bunları yapan diğerlerine o kadar da
büyük saygıları yok. Burada *hocaefendi* için başka inançlar devreye
giriyor. İneklerin Brahma'nın ve diğer tanrıların *avatarı* olduğuna inanan
Hindu gibi, aslında cemaatçi de FG ile ilgili açıklamadığı bir inançla
başlıyor. Ancak bu inancı zahiren savunması mümkün olmadığı için, onun
faziletlerini anlatmaya koyuluyor.

Yazarken yazarken farkettim ki, Hinduların ineklere bakışıyla, Cemaatinin
Gülen'e bakışı neredeyse aynı. Karakterindeki o vericilik, o sakinlik, o geviş
getiriyormuş gibi vaazlar ve salına salına yürümesi... Acaba, acaba Brahma'nın
avatarı mı kendisi?
