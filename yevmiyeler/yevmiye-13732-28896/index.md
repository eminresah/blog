---
title: "Yılların Yıldırdığı"
date: 2017-02-18 01:01:22
dp: 13732
featured_image: "/images/header-32.jpg"
images: ["/images/header-32.jpg"]
draft: true
tags: []
---



Yıllar yıldırıyor herkesi. 

İdealler hayatla karşılaşınca ne kadar yaşar?

İdealine bağlı herhalde, biraz da *hayata.* *Dünyanın en iyisi* olmak gibi bir
ideali olan kişinin, muhtemelen çarpacağı gerçekler, bu ideali söndürüp, daha
makul seviyelere çekecektir. Dünyanın en iyisi olacak insan bile, bunu baştan
*en iyisi olacağım* diye istemez. Hepsinin bir sırası var. 

*Çok iyi bir öğretmen olacağım, şu yanlışları yapmayacağım.* Evet ama o
yanlışları yapanlar da senin gibi insanlar. Belki biraz farklı ama sen de
onlardan önemli derecede farklı değilsin. Nasıl olacak da bu idealini
gerçekleştireceksin?

Bir de yaş tabii. Yaşlandıkça ve *Angst* form değiştirdikçe, evlenmeden önce
*acaba evlenebilecek miyim?* gibi bazı endişelerde somutlaşan *Angst*,
çocuklardan sonra *ölüm* sureti almaya başladıkça, insanın idealleri de artık
kaybolmaya, aceleye getirilmeye başlıyor. Benim açımdan da böyle olabileceğini
farkediyorum. Yazmak istediklerimin hepsini yazamayabilirim, öncekilerin de pek
çoğu yazamamış olabilir. İlgilendiğim konular kolay yazılan konular olmadığı ve
düşünecek kadar kafa selametine ulaşamadığım için, yarım ve kesik nefesler
halinde bırakılmış notlar. Tam bir şarkı değil, sadece melodiler. Elimden
bunlar geldi, belki yeter, belki de hiç yazmasam da olabilecekmiş derim. 

Yıllar insanı yıldırıyor. Ölüm insanı tüm değerlerini, sevgilerini, hayatın
kendisini sorgulamaya götürüyor. Bağımlılıklarından daha az utanıyor, daha az
kibirli oluyorsun. İnsanların ekseriyetinin zor bir kavga verdiğini anlayacak
kadar yaşadığında, yanlış da yapsalar, aptal da olsalar zavallı ve küçük
insanların  merhameti hakettiklerini görüyorsun. Bu merhamet çok defa
boşvermekle, umutsuzlukla eş anlamlı. *Daha fazlasını bekleyemeyiz.*

Daha fazlasını bekleyemem çünkü tümünü gördüm. Bundan fazlasını üretecek, daha
iyi olacak, daha iyi bir yere konacak halde değiliz. Bu beklentisizlik hali
umudun yerini alıyor. Umut, bir zamanlar bize *farklı* olacağımızı söyleyen
umut, bir yaştan sonra kendini *belki o kadar da kötü değildir her şey* umuduna
bırakıyor. Umursamaz bir umut. 

Umudum da kalmadı. Ne kendimden, ne dünyadan. İnsanın *aptal* olduğunu
kavradım. Bunu değiştirmek de elimden gelmiyor. İnsanların artık kendi
kaderlerini tayin etmeyecekleri ve kendi iyilikleri için *robotlar* tarafından
idare edilecekleri bir dünya özlüyorum. Manasız kavgaların olmadığı ve tuhaf
önyargılarla dolu beyinlerin nükleer bombaların tetiğini ele geçirmediği bir
dünya. 

Yıllar beni de yıldırdı. Anlaşılacağım umudu kalmadı. Dünyanın daima daha iyiye
gidebileceğini sanmıyorum. Bir miktar ileri, bir miktar geri. Umut ileri
gittiklerimizin, geri gittiklerimizden fazla olması. Bundan başka umut yok. 

Hayat bizimle alay ediyor. Hayat bizi örselemk için tüm sevdiklerimizle ve
sevgimizle alay ediyor. *Hayat bir espri ve anlamını söylersem, esprisi kaçar*
diyordu bugün bir karikatür. Espriyi hiçbir zaman anlayamayacak yılgınlığa
eriştiğimi kabul ediyorum. 

Yıllar beni de yıldırdı. Yaşamak beni öldürüyor. Sonsuzluğun gölgesinde,
yokluğun ruh yakan alevlerinden korunmaya çalışıyorum ama bir yandan da, bu
zamana kadar ne olduysa, bundan sonra da onlar olacak diyor.



