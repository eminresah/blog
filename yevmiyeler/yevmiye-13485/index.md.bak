---
title: Yevmiye 13485
author: Emin Reşah
date: 2016-06-15 18:00:24
dp: 13485
featured_image: /images/header-85.jpg
---

*Bu yazı 15 Temmuz'dan bir ay önce yazıldı.* 

*İslamcılığın* asıl meselesi, inananların inanmayanlarla bir arada yaşaması
meselesi. Bunun yanında bir de bilim ve epistemoloji var. Bilgi bize nereden
gelir?

Memleketimiz müslümanların *azınlık* olduğu bir yere doğru gidiyor.  *Sosyolojik
müslüman* sayısındaki artış şaşırtmasın, İslam'ı gerçekten ciddiye alan sayısı
azalıyor. Zaman içinde insanların müslüman görünmek zorunda da
hissetmeyeceklerini tahmin ediyorum. Din bu ülkenin en önemli fay hattı ve bizim
toplumsal depremlerimiz de bu fay hattında gerçekleşiyor. 

Müslümanların bir kısmı, hayatlarına tarihten gelen *İslamî istisnacılıkla*
yaklaşıyor. *Buralar bizim, hepsini geri alacağız* kafası. Bu müslüman için
düşülmesi en kolay düşünce tuzaklarından biri. Don Kişot gibi tarih kitabı
okuyup, *buraları biz yönettik, yine yöneteceğiz* fikrisabitiyle
yeldeğirmenlerine hamle edebilirsiniz ancak bu yeldeğirmenlerine zarar vermediği
gibi, kendinizi, zamanınızı da boşuna harcamak anlamına gelir.  Yeldeğirmenleri
mızrak ve kılıçla değil, daha az havalı ama daha etkili kazma, murç ve çekiç
gibi araçlarla yıkılır.

Müslüman istisnacılığı, benim de hoşuma gitse, dünyanın bize sırf biz olduğumuz
için vaadedildiğine inanmak istesem de bunun *egomdan* beslenen bir hayal
olduğunu biliyorum. Allah yeryüzüne müslümanları adları *müslüman* olduğu için
değil, hakkını verdikleri için varis yaptı. Adımız müslüman olduğu için değil,
yaşayışımız yeryüzünde adaleti temsil ettiği için varis olduk. Bizim şu anki
kafa yapımız, kendilerini Arz-ı Mev'ud'a varis gören Yahudilerinkinden pek
farklı değil. Adaletten uzaklaştıkça kaybetmemiz de bundan. 

*Azınlık* hale gelmek, öyle görünse de kötü bir haber değil. İslam tüm
fetihlerini ve ilerlemesini azınlık olduğu toplumlarda yaptı. İlk 300 yılda,
Cezire dışındaki bölgelerde azınlıktı. Osmanlı'nın ilerleme dönemlerinde Anadolu
da dahil, müslümanlar azınlıktaydı.

Türkiye'deki popülizm/İslam karması düzen, aslında Kemalist/Aydınlanmacı
ideolojinin beceriksizliğinden başka bir sebebe dayanmıyor. 2001 ve öncesinde
memleket iktisaden batmasaydı, enflasyon adı altında tam bir riba düzeni
kurmasalardı, *cambaza bak* oyunlarında müslümanları hedef göstereceklerine
işlerini hakkıyla yapsalardı, bir *İslamcı* Türkiye'nin başbakanlığına
gelmezdi. Güce yürüyen serencamı *demokratik* olduğu için İslamcılar'da *milli
irade aşkı* üretti. Politik fikriyatımız *oy toplamak* eksenine oturdu. Tayyip
Erdoğan da o zamandan beri oy toplama konusunda Cumhuriyet tarihinin en
becerikli politikacısı olduğunu gösterdi. Ancak bu eskiden İslamcılık dediğimiz
fikri sığ bir popülizm haline getirdi.

Bunun geçici bir dönem olduğu belli. Ancak bu dönem muhtemelen AKP'nin
görünür bir İslamcılık yerine klasik sağcı hale gelmesiyle bittiğinde,
müslümanların söyleyecek bir sözü kalacak mı, onu bilmiyoruz. Tüm fikri
cephanesini iktidarı korumak için harcamış insanların, nasıl dönüp de
yeniden *sisteme muhalif* olabileceklerini bilemiyoruz.

Dahası, *ne için* muhalif olabileceklerini bilmiyoruz. İslamcılığın bir amacı
kalacak mı?

------

Şahsen eğer İslamcılığı *idare* edebiliyor olsam, onu devlete daha bağlı ve daha
*militer* bir rol biçerdim. Askerilik İslam'ın karakterine, *popülizmden* daha
uygun bir eksen olurdu. Askerliğin sırf dünyevi hayat yaşayanlar için önemli bir
külfet olduğunu ve *şehit olmak* gibi kavramlara inanmadıkları gözönüne
alınırsa, mesela askerliğin *gönüllü* hale getirilmesi, daha çok müslümanların
gönüllü olmasını getirecektir. 

Ancak bu, bugünkü İslamcılık anlayışında, devlete bir yandan *laik* diye kızıp,
bir yandan onun kanunlarını, *Allah'ın kanunlarından aşağıda* görüp, *ehven-i
şer* diye katlanırken olmaz. Devletin de *müslüman* karakteri kazanması,
İslam'ın daha görünür olması gerekir. Devlet'in İslamlaşması bugün *laiklik*
diye çıldıran insanların korktuğunun aksine, İslam'ın devletleşmesi ve daha
*steril* hale gelmesini de getirecektir. Yani müslümanlar devletin kendilerine
ait olduğunu kabul ettiklerinde, Devlet'in İslam üzerindeki tasarrufunu da kabul
etmiş olacaklardır. Bunun bir adımı (dünyanın başka müslümanları tarafından
tanınmasa bile) Hilafet'in yeniden ihya edilmesi, bir kişi olmasa bile
müslümanlarca seçilmiş bir kurulun dini yönlendirmeye *yeniden*
başlamasıdır. 

Ancak bu bir yandan da İslam'ın diğer din ve hayat tarzlarına karşı
*normalleşmesini* de getirmeli. İslam bir yandan *ortak kimlik* haline gelirken,
nasıl bir insanın *Hristiyan Ateist* olması mümkünse, *Müslüman Ateist* olması
da mümkün/makul olmalı. İslam'ın toplumun huzurunu bozacak şekilde ajite
edilmesine karşı fikri önlemler alınmalı, beraber huzur içinde ve adilce
yaşamanın hepimiz için önemli olduğunu söylemeli. İslam'ın insanların huzuru ve
barışı sözkonusu olduğunda, herhangi bir nassın istismar edilemeyeceğini ve
İslam'ın emir/yasaklarının cari hukukun dışına çıkmak için bir bahane olmadığını
da göstermeli. 

Bu -meli, -malı diye giden laflar, bende genelde *ee, sonra?* etkisi
uyandırır. *Evet, bunlar iyi olur ama bugünkü anlayışta nasıl olacak?* diye
sormak ihtiyacı duyarım. Zaten bunun için en başta *İslamcılığın idaresi bende
olsa* diye başlamışım, farz-ı muhal yani. 

Temenni ettiğim bu ise, tahmin ettiğim de, Türkiye'nin giderek daha laikleşmesi,
dinin *masaldan* ibaret kalması, bizim *adalet* dediğimizde, *siyaset*
dediğimizde aklımıza İslam'ın gelmediği, sadece genel ahlakla örtüşen bir takım
hükümlerini bildiğimiz bir İslam. Böyle bir düzende İslamcılık da sadece *dinin
siyasi hedefler uğruna istismarı* anlamına evrilir ve kaybolur. 
