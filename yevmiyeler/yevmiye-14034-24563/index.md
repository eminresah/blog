---
title: "Yevmiye 16/12 23:48"
date: 2017-12-16 23:48:54
dp: 14034
featured_image: "/images/header-57.jpg"
images: ["/images/header-57.jpg"]
draft: true
tags: []
---

#### 1

Karahindiba neden beyazdır?

Başındaki kara *beyazın* değil, *denizin* zıddı olan kara olduğundan olabilir
bence.

#### 2

Adam *erkek sahip olmak, kadın ait olmak ister* diye bir laf etmiş. Astigmatıma
denk geldi *kadın at olmak ister* okudum, *ona kısrak diyorlar* dedim ama saat
gece yarısını geçmiş zaten. Gözüm belermiş. *Erkek sabit, kadın zabit* falan,
öyle bir kafadayım.

Kadın gerçekten ait olmak ister mi bilmiyorum, kadınlık konusunda pek tecrübem
olmadı. Bu çeşit yeknesak lafların da kurala uyanından çok istisnasını gördüm.
Erkeğin bir kadına ait olmak istemesi de normal mesela, ben de şahsen bir atım
olsun istemem. At gibi kişneyen bir kadına mesela sahip olsan ne olacak? İnsan
olsun da ait olmasın, normal konuşalım sadece, basit cümleler kurup iletişelim,
o daha iyi.

Kadın erkek ilişkilerinin formları şu yaşıma geldim, beni hala şaşırtıyor. Bana
normal gelen, yanımdakine hayli anormal geliyor, bana fazla serbest gelen, diğer
yanımdakine normal geliyor. Bunların *normu* nedir bilmiyorum, öğreninceye kadar
da ölüp gideceğim muhtemelen. 

Kendime norm yazacak kadar da cesur ve *meşhur* değilim, onun için bu konularda
lal olup, kendimi sakince bir kenara bırakmak istiyorum. 

#### 3

Kadir Mısıroğlu diye kendi kendini *üstad* ilan etmiş biri var, malumdur. Allah
uzun ömür versin, dedemden yaşlı olduğu için pek eleştirmek istemem ama bir
televizyon programında *sayıyla hak din olsaydı, Budizm hak din olurdu* gibi bir
laf etti. Hasbelkader denk gelmişim, 2017 Mayıs.

İşin fikri doğru ama neden Budizm? Sonra saydı, işte, Çin, Japonya, Hindistan'ın
yarısından çoğu Budistmiş. Ben de yeni öğreniyorum, açtım ağzımı dinledim biraz.

Bu adamcağızların önce egosu mu şişiyor da etraflarına birilerini topluyorlar,
yoksa önce etraflarına birileri toplanıyor, sonra mı egoları şişiyor? Budizm'in
tarihi ve nüfus dağılımı konusunda ukalalık edecek değilim ama günlük bilgi için
bu kadar *liberal* takılan birinin, tarihi bilgi konusunda hangi fantastik
bilgileri vereceğini az buçuk tahmin ediyorum. 

Hayırlısı be üstad, Allah be. 

#### 4

Herkes gibiysen, herkese açıksındır. Herkes gibi değilsen, senin anahtarın az
kişidedir ve bu sayede daha az kötülük bulaşır sana. Delilerin genelde iyi
insanlar olmasının sebebi.

Peki çocukları kötülükten nasıl korursun? Onları *iyi deliler* yaparak, mesela?
Ben F- efendiye *uzaydan geldik, farklı bir ırkız, bu barbar insan soyuna
iyilik öğretmeye geldik* diye bir masal yazmak istedim bir ara. Bugün New York
Times bile UFO haberi yapmış, biraz da bir faydasını görelim bu işlerin. 

Düşününce buna benzer bir inancı kendimde farkediyorum. *Bir şekilde* insanların
genelinden farklı olduğuma dair bir inanç. Muhtemelen herkeste olduğu için pek
de doğru olmayan bir inanç ama güçlendirici bir tarafı var. *Bunu herkes
yapıyor* diye yaptığım kötülüğe bahane bulmuyorum.

Kötülüğün bulaşmasını da engelliyor. *Nasılsa herkes yapıyor* diye bir bahane
kalmayınca, toplumdan gelen genel kötülük cereyanına kapılmamaya çalışıyorsunuz.
Biraz daha sağlam bir set.

Bunları yazarken yine düşünmeye başladım, A- yanımda uyuyor ve belki bu iki
arkadaşa, *artık size gerçekleri anlatma zamanı geldi* demeliyim. Büyüyünce
benim azıcık deli olduğumu düşünebilirler ama muhtemelen zaten bunu
düşünecekler, kaybedecek ne var? 


