---
title: "Yevmiye 12958/2"
date: 2015-11-21 22:16:07 +0200
dp: 12958
tags: []
---

Bazı kelimeler dizmek istiyorum sana okur. Gününü ve geceni unutmanı sağlayacak
kelimeler. Bildiğin cinsten kelimeler. Belki sana bir faydası olmayacak ancak en
azından bana, bunları kurarken, sana ne söylemem gerektiğini düşünürken kendimi
unutturacak kelimeler.

-----

Başarı hakkında konuşmak isterdim. Birinin, sanırım bir kadının, *Happiness
Myth* isimli bir kitabını okuyorum, *Mutluluk Miti.* İçinde envai çeşit
felsefenin mutluluk hakkında söyledikleri yazıyor, geçmişten bu yana insanların
mutluluktan ne anladıklarını ve nihayetinde sonlu bir zaman dilimini nasıl
yaşamayı arzuladıklarını.

Geçmişin bu kitapta anlatıldığı kadar sakin ve *mutlu* olduğunu
sanmıyorum. İnsanların mutluluk anlayışlarının ölüme daha çok yaklaşarak daha
sağlamlaşacağına da inanmıyorum. Kafamda gezinen resimler, beni mutsuz edenler,
öleceğimi düşündüğümde beni bırakmıyor.

Bu seri kitapları nereden buldum bilmiyorum. Sanırım *edindiğim* sırayla
okuduğum için arka arkaya geldiler. Ya da bir blog yazısından öğrendim
bunları. Neyse de, insanın mutluluk hakkında kendini tekrar eden böyle kitapları
arka arkaya okumamasında bir fayda olduğuna kanaat ettiğim için yanına bir
Pratchett açtım. Bu adamın romanları, mutluluk hakkında edilmiş onca laftan daha
çok mutlulukla alakalı.

Şimdi, şöyle bir problem var: Bu kitapları, self-help ve sair cinsi kitapları ve
bunların eleştirilerini, zamanın *hayat felsefesi* kitapları diyerek
okuyorum. Bu meyanda başka kitaplar da okudum, dini renklilerinden, ladinî
olanlarına, *nasıl yaşamalı?* kitapları özel ilgi alanım.

Otuzbeş senedir karar veremedim nasıl yaşamam gerektiğine. Sanırım karar
verinceye kadar öleceğim.

Bir tatsızlık var. Bir yanda sadece laf ve hayal üreterek hayatına anlam katmaya
çalışanlar var. Bu benim de hoşuma gidiyor velakin tembellikten mi hoşuma
gidiyor, hayal kurmanın hayatı yaşamaktandan daha kolay olmasından mı hoşuma
gidiyor, hayatı sadece *maddi tarafından* yaşayanlara gıcığım var ve onların
tıntın teneke olduğunu düşünmek kendimi rahatlattığı için mi hoşuma gidiyor,
bilemiyorum.

Ancak öteki tarafın da, yani, bu arabasının renginden, evinin duvarından,
çocuğunun okulundan, kazandığı paradan veya yediği, içtiğinden haz almaya
çalışanların da bu hayaliyat muhiplerinden daha doğru bir yolda olduğu
kanaatinde değilim. Kitap yazacak kadar hali vakti yerinde ama bu tantanalardan
sıkılmış insanların neticede hayatın anlamının ölümü düşünüp, kendi hayatına yol
vermekte olduğunu düşünmelerinde bir sürpriz yok. Ancak bu iki *hayat deseni* de
bana sıkıcı geliyor.

Neticede herkes zor hayatlar yaşıyor. Kimisininki biraz daha az zor ama
etraflıca tartınca o kadar büyük bir fark yok. Her gün kaybetme korkusuyla
yaşayan zengin adamın çektiği de bir çile.

Ve yine nihayetinde olanın hayatın içinde bir şeyler yapmak olduğunu, başarı
değilse de, anlamlı işler peşinde koşmak olduğu ve mutluluğun da, *hayatını
yaşamanın* da ancak böyle mümkün olduğu kanaati hasıl oldu bende. Yaptığın işi
hakkıyla yap ve hayatını hakkıyla yaşa.

