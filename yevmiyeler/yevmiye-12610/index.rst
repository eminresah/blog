===============
Yevmiye - 12610
===============

:date: 2014-11-23 02:18:14 +0200

.. :Author: Emin Reşah
.. :Date:   12611

/Yakarışlarımızı kimse duymuyor/ diye başladı sözlerine rahip. *Sen duy,
sen*.

/Dudaklarımızı kimse ıslatmıyor/

/Bize hayat suyu ver/

/Bastığımız her yer diken/

/Toprağı bize yumuşat/

--------------

Hayata dair düşünmek ne kadar manasız olurdu? Bu bir soru. *Manasız olur
muydu?* diye bir sorunun devamı. Ancak bu ilk soru da cevaplanmış bir
soru değil tabii. *Manasız olmaz* diyenlerin *ne kadar?* sorusunu
cevaplamasını beklemeyiz, ancak onların cevabını vermesi gereken *manası
nedir?* sorusu daha can yakıcı.

/Ne kadar manasız?/ sorusu, benim gibi, *bu soruların anlamı, ancak
kullanımları kadardır* kafasındakilere hitap ediyor. Düşüncenin, saf
halde, her yere çekilebileceğine, sözün herhangi bir fiilin anlamını
değiştirebileceğine, *text* üzerinde tartışmaların hepsinin *context*
kavgaları olduğuna inanan benim gibilere. *Anlam onu aradığınız her
yerde bulunabilir* demek de mümkün.

Bu bizi, yerimizden kalkmamanın ne kadar anlamlı olduğuyla da karşı
karşıya bırakacaktır. Hayatın anlamsızlığından şikayet eden insanın,
neticede bu şikayetin de anlamsızlığıyla yüzleşeceği bir nokta gerek. Bu
nokta neresi?

Cesaret bulup devam edelim.

İnsan kelimeleri kullanarak, kendi kafasındaki resimleri başkasının
zihninde çizmeye çalışıyor. Hani, çizim programları var, *Microsoft
Paint* mesela. Onun böyle araçları var, spreydi, kalemdi ve saire.
Kelimeler işte bu araçlar gibi resim çizmeye yarıyor. Ancak iki fark
var; birincisi araçların muhatabımızın zihninde tam olarak ne yaptığını
bilemiyoruz. Kalemle çizdiğin başa, spreyle saç yaptığını sanıyorsun ama
belki de kullandığın araç bir kova boya ve muhatabının kafası tek renk
oldu ve resim görünmüyor.

İkinci meseleyse şu: Elimizde boş tuval yok. Kimsenin kafası bomboş bir
tuval gibi bizim kelimelerle çizeceğimiz ulvi fikirlerimizi beklemiyor.
Bu iki farktan dolayı *Microsoft Paint* bile, *ulvi* fikirlerimizi
anlatmakta daha iyi bir araç olabilir.

Ancak Paint'in bile anlatamayacağı derecede soyut konulardan
bahsediyorsak, zorluk sayısına eklemeler var. Bu sefer elimizde Paint de
olmadığı için, *mutluluğun resmini* yapmak mümkün değil. Hadi onu bir
şekilde kotarsak bile, diyelim *ahlakın*, *adaletin* bir resmini
yapamıyoruz.

İşte bu sebeple konuştuğumuzda birbirimizi anlıyor olmamız bana bir
mucize gibi geliyor. O mucizeyi unutur gibi olduğumda, ikibuçuk sene
önce hayata başlamış oğlum bana bir akıl veriyor ve şaşırmaya devam
ediyorum: *Bu adam ikibuçuk sene önce yoktu, şimdi konuşabiliyor ve
söylediklerini anlıyorum* düşüncesi hayretimi kaynatıyor.

Anlambilim çalışmaya devam etmek istiyorum. Felsefecilerin olmayan
problemler icad edip, sonra çözüyormuş gibi yapmasından seneler önce
sıkılmıştım; Russell'ın Kümeler Teorisindeki ortaya çıkan paradokstan
sonra dünyasının *kararması* bana hep tuhaf gelmişti. Mantık ve
Matematiğe o kadar vecdle iman etmiş ki, Frege'nin mektubundan sonra
*senin iş biraz sakat* dediğinde dibi düşüyor. Hiçbir zaman bu kadar
*kendim yaptım, kendim inandım* adamı olamadım.

Daha çok Hume'u ve empirik geleneği severim. Anlam, zira, empirik bir
mesele. İnsan algılamadığını anlayamaz. Bir yerden algıya bağlamadığı
herhangi bir sembolü idrak edemez. Bu haldeyken, hala insandan bağımsız
mutlak bir anlam varmış gibi, habara hubara konuşup duran sürüyle
felsefeci var.

Yukardaki *anlam mucizesinin* çözümü de bu. Aynı dünyayı yaşadığımız
insanlarla, müşterek algılarımız var ve bu algıları *araçlar* gibi
kullanıp derdimizi anlatabiliyoruz. Dünyayı bizim gibi algılamayan bir
canlıyla (mesela bir köpekle) konuşmamız mümkün olsa bile,
söylediklerini anlamamız mümkün olmazdı. Çünkü onun araçlarıyla, bizim
araçlarımız birbirinden tamamen farklı. Bunu da Wittgenstein söylüyor.
(Köpek dediğime, o aslan diyor.)

Hayata dair konuşmanın anlamı ve anlamsızlığı da burada. *Kimin hayatı?*
sorusunun cevabını veren varsa, anlam da zaten kendiliğinden ortaya
çıkar. Bu sorunun cevabını veremiyorsa kişi, hiç oturup da anlam
aramasın, bulamayacaktır.
