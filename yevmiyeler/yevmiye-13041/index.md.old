Yevmiye 13041
=============

:date: 2015-03-29 19:49:50 +0300

.. :author: Emin Reşah
.. :date: Sun Mar 29 19:36:21 EEST 2015 
.. :dp: 13041 

Hayatında en çok plan yapan benmişim. Öyle dedi bana. Belki
hayatında başka plan yapan kimse görmemiştir.

*Overplanning* diyorlar, aşırı plancılık. Ben böyle değilim. Buna
karşı da plan yaptım. *Aşırı plan yapmaya karşı plan* yaptım. Belki bu
da aşırılığın bir tezahürüdür. Hayatında plan yapan kim var?

Plan dedikleri hemen hemen *iş yapmamak ama iş yapmanın hayalini
kurmak* gibi bir şey. İnsanları okula gitmesi bütün hayatını
planlamaları sayılabilir. Hayatını planlıyor ve yaşamayı
unutuyor. Çoğunun işi de sadece plan. Sonra bakıyorsun yaş olmuş elli,
bir takım çocuklar, bir takım akrabalar ve bir takım borçlar. Hayat
nereye gitti?  Bunlar ne zaman çıktı?

------

İnsanların yorgun olduğunu söylemelerini seviyorum. Sevdiğim insanlar
çok. Onların yorulmalarını sevdiğim söylenemez. Belki
söylenebilir. Azıcık.

------

Bu yazıların tezahüründen habersizim. Sadece klavyeye bakarak ve
parmaklarımı seyrederek yazıyorum. Bu sayede kendimi yargılamaktan ve
aman ne kadar kötü yazmışım demekten kurtuluyorum. Kafamın içindekiler
biraz daha rahat ortaya çıkıyor. Nasılsa onları yeniden okuyacağım ve
kendi kritik kafamı bir gün *sizin için de* çalıştıracağım. Bunu
biliyorum. Kafamın içindeki imkanları sizin için de çalıştıracağım.

------

İnsanların nasıl yönetilmek istediğini görmek isterim. İnsanların
nasıl çalıştığını bilmek isterim. Kuralları olmayan bir şirket inşa
etmeye çalışıyorum. *Kuralları olmayan* değil, kuralları herkesin
bildiği ve fazla açıklamaya ihtiyaç duymadığı. Rahat bir yer inşa
etmek istiyorum. İnsanların rahat rahat çalıştığı. Bunu tabi
*çalışmamak* gibi anlayacaklar. İnsanların pek çoğu rahat çalışmanın
çalışmamak olduğunu düşünür. Bizim işte böyle değil. İnsanların rahat
olması gerekir, gereksiz düşüncelere hapsetmezsen, onların elinden
daha çok iş gelir. İnsanların gereksiz düşüncelerle kendilerini
yormasını istemem. Benden korkmalarını istemem mesela. Ancak çalışmak
için korkması gereken insanlardan biriyse, eğer bunu anlamışsam,
onunla da çalışmam. Yormam kendimi korkutmak için. Çünkü eğer adam
işini değil de, başka şeyler düşünüyor ve ben bunun yerini sadece
korkutarak alıyorsam, o adamdan bana uzun vadede zaten hayır gelmez.

Biliyorum, bazı işleri sadece korkutrarak yaptırabilirsin. İnsanların
ekseriyetinin korkuya ihtiyacı var. Korkmazsa çalışmaz. Belki de
doğru. İşini kaybetmekten korkması korku değil mi diyeceksin. Belki bu
da doğru. Ancak işini doğru yapan, samimiyetle çalışan ve sabahtan
akşama bahane üretmeyen insanların yapacağı işlerin diğerlerinden daha
iyi olduğunu düşünüyorum. Bunu düşünmekte haklı mıyım?

------

Bu yazıya karımın sözleriyle başladım. Hayatım onun sözlerinden ibaret
bir yer. Belki onu sevdiğimi daha çok söylemeliyim. Belki onu daha çok
anlatmalıym. Onu bilmelisiniz. Bildiğiniz zaman onun benim için ne
kadar önemli olduğunu da bileceksiniz.

------

Hayatım okumakla geçiyor. Neyi okuyorsun. Bugün *Tales of Pirx the
Pilot* isimli bir Stanislaw Lem kitabını okudum biraz. Yarım saat
kadar. 

------

Hayatımız bir simülasyondan ibaret olabilir mi? Bizi bir makineye
aldılar ve bir yerden başladık. Bunun ta bebeklikten olması şart değil
tabii. Ben biraz önce bu makineye girmiş ve ama kafamın içine bir
geçmiş enjekte edilmiş olabilir. Geçmiş ne kadar gerçek geliyor
halbuki, hep paylaştığımız hatıralar var, insanlara soruyorum ve bana
geçmişin aynen benim düşündüğüm gibi olduğunu söylüyorlar. Ufak
değişiklikler var, bazıların ıda hatırlamadığım doğru. Ve fakat bu
hayat simülasyonu makinesinden beklenen de bu zaten. Çok *gerçekçi*
yapmış olmaları doğal.

Adam 300'le giderken de kaza yapsa, 100'le gidiyordum diyecek. O halde
söylediğinin ne önemi var?

Simülasyonun doğru çalışması gerekeceğini biliyoruz. Hata yok. O
sebeple hata olmayışı, yaşadığımızın bir simülasyon olmadığı anlamına
gelmez. Tutarlılıkla bu soruyu çözemezsin. Belki tutarlılık,
simülasyon *lehine* bir delil bile olabilir. Her şey o kadar tutarlı
ki ancak bir simülasyon olabilir.

------

Kainatın anlamsızlığını kendimize anlam arayarak aşıyoruz.Kainat
bekletilerimize uygun oluşuyor. Belki kainat (veya simülasyon) da
nasıl oluşması gerektiğini bilmiyordur ve bizim ona söylediklerimize,
bizim onun hakkında düşündüğümüze göre, hangisi daha tutarlıysa ve
daha makulse ve kainatı *ikna* ediyorsa, öyle oluyordur. Diyoruz ki,
kainatın ömrü dörtbin sene olamaz, çok kısa bir süre olur bu, en iyisi
birkaç milyar sene olsun. Kainat da ikna oluyor ve kendi yaşını
öğrenmiş oluyor ve o andan itibaren birkaç milyar yılmış gibi
*oluşuyor.*

Biz kainatın kendini bilme araçları mıyız? Neden bize ihtiyaç duysun
ve bu kadar uzatsın?

------

İnsanların yeryüzündeki halleri çok acınası. Günah işleyen, kötülük
işleyen insanları *anlarım.* Anladığım şu, insanlar yalnızlık
içinde. Bundan kurtulmak için, bedeninin ihtiyaçlarını karşılamak ve
*o sesi susturmak* için kötülük yapabilir. 

İnsanlar hiçbir şeye inanmıyor. Hiçbir şeye inanmayan, her şeye
inanabilir. Buna kötülüğün yeryüzünün tek yolu olduğunu ve nasılsa her
şeyin yanına kaldığını söylemek de dahil. Kişi hikayesidir.

Her şeye inanan insan, aslında zamanımızın asıl derdi belki
budur. İnsanların genel olarak hayatı gibi görmeyişlerinde belki de bu
var. 



