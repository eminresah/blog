---
title: "murakabe-12873"
date: 2014-11-23 02:18:14 +0200
dp: 12873
tags: []
---

Yine uykusuz bir gece. Uzun zamandır böyle göremiyordum seni.

Saat 2 olmuş ve iki defa uyumaya çalıştıktan sonra *başarısızlıkla*
kalktım. Birinde *Jonathan Strange & Mr Norrell* romanından biraz
okudum. İkincisinde aklıma üşüşen bir takım ufak işleri yapayım dedim.

Bu yazı da o işlerin biri mi?

Hem evet, hem hayır. Kendimle ilgili keşfettiğim şey, günümü çalışarak
geçirir ve akşam da yemezsem, pek uyku sorunum olmadığı yönünde. Dün
olduğum grip aşısından mütevellit ve pazar olmasının da verdiği
rehavetle gündüz uyudum. Ancak asıl uyutmayan gündüz uykusundan çok,
akşam yemeği sanırım.

İnsanın *beden saati* için asıl önemli olanın yemek olduğunu okumuştum
bir yerde. *Yemek yiyebildiğin sürece uyanık kal* diye bir komut var
herhalde bir yerde.

Olabilir. Önceden *açlıktan uyuyamamak* diye bir korkum vardı.
Bugünlerde de, sanırım *ağır çalışma şartlarından* dolayı istediğim
ölçüde iradeli değilim. Akşam yememem lazım ama *ya gereksiz yere
sinirlenirsem korkusu* yüzünden yiyorum.

Gereksiz yere sinirlenme fobisinden dolayı kendine sinirleniyor musun?

Aslında oruçluyken daha sakin olduğuma göre, belki yemeyince de o kadar
sinirlenmeye gerek olmaz. Bir de yemeğin ne kadar zaman aldığını
yemeyince görüyorsunuz. Yemeyip, yiyenlerin yanında yatsan bile, en
azından uykunu almış olursun.

Uyku yemekten hayırlıdır gibi mi?

Bence evet, uyku yemekten hayırlıdır.

