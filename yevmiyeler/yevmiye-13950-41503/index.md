---
title: "Yevmiye 13950"
date: 2017-09-24 04:31:24
dp: 13950
featured_image: "/images/header-50.jpg"
images: ["/images/header-50.jpg"]
published: true
tags: []
---




> "Işık hızında gidene ışık denir." 
> -- A. Einstein

-----

Bugün Bebek sahiline yürüdük annemle. Önüne pahalı arabaların park edildiği bir
takım eski evlerin arasından. Cumartesi olmasına rağmen çok boştu. Dönüşte
taksici tenhalığın derbiden kaynaklandığını söyledi. *Yoksa buralar tıklım
tıklım olurdu.*

Futbolun az sayıdaki faydasından birini yaşamış oldum.

Bir endüstri olduğunu kabul ediyorum. Onun için bu endüstride mesela *şike*
denen bir *adet* olması bana tuhaf gelmiyor. Tiyatroda *prova* olması eğlenceye
halel getirmiyor, futbolda neden böyle? Bir tarafı *tuttuğumuz* için herhalde.

Tiyatroya gittiğimizde bir tarafı tutmuyoruz. Orada *hikaye* mühim. Futbolda ise
hikayeye benliğimiz karışıyor. Yenen ve yenilenle herhangi bir organik bağımız
yok, Beşiktaş kazansa veya kaybetse bana doğrudan bir faydası veya zararı
olmuyor ama insanlar bu sebeple günlerini daha mutlu veya mutsuz
geçirebiliyorlar.

Eskiden beri ilginç gelir. İnsanlara güvenimi kaybetmemin de sebeplerinden biri.

-------

*Ben seni sevmeyebilme ihtimalini sevdim.*

Atatürk'e ithaf edebiliriz. *Reis'e* de. 

--------

Yusuf Kaplan isimli bir *adamcağız* var. Kendisinin *Türkiye'ye yön vermek* ve
bizleri *bilinçlendirmek* dışında ürettiği 1 (yazıyla bir) makul, ayakları yere
basan fikrini okumadım. Eski zamanlarda Said Nursi'nin ne kadar da anlaşılmayan
biri olduğunu ve kendisinin nasıl onu kimsenin anlamadığı kadar anladığını
anlatırdı, şimdi Türkiye'yi bekleyen tehlikeleri nasıl kendisi gibi kimsenin
görmediğini anlatıyor... Sanırım. 

Bu insanların böyle olmasına şaşırmıyorum, yeryüzü her çeşit insanla kaynıyor.
Şaşırdığım bu zevatın itibar bulması. Hayatını obskürantist boş lafa adayan
insanların *üstad* sayılması. 


