Yevmiye 13464
=========================

:author: Emin Reşah
:date: 2016-05-25 22:44:39 
:dp: 13464 

Geçen gün, bilgisayarın dört saatte bir gönderdiği ayetlerde Meryem
Suresi'nin 28. ayeti teşrif etti. Malumdur, veya değildir ki, *Kur'an'daki
hatalar* diye arasanız, en başta çıkacaklardan biridir. Çünkü ayette,
Hz. Meryem'e *Harun'un kardeşi* diye hitap ediliyor. Diyor ki, Ehl-i Kitab'ın bu
işlerle meşgul olanları, *Musa'nın kardeşi Harun'un kardeşi bir Meryem vardı ama
bu Meryem, İsa'yı doğuran Meryem değildi* ve buradan, Hz. Peygamber'in bu
ikisini birbirine karıştırdığını iddia ediyorlar.

Bunun cevabı çok verilmiş, *İsa aleyhisselam'ın annesinin*, Harun soyundan
olduğu için bu hitaba matuf kaldığını, buradaki konunun kan bağı değil, kabile
bağı olduğunu söylüyorlar. Kur'an-ı Kerim'de buna benzer başka
örnekler de var, yani hata arayana pek ekmek çıkmıyor.

Ancak burada, *Kur'an'dan başkasını kabul etmeyiz* diyen zevatın nasıl bir yorum
bulacağını merak ettim aslında. Çünkü bu mesele Hz. Peygamber zamanında, onun
önüne gelmiş ve o da bu cevabı vermiş. Bu iki Meryem'in ayrı kişiler olduğunu
bildiğini de hadisten anlıyoruz.

Ancak hadisi yok sayınca, böyle bir imkan da ortadan kalkıyor. Siz bu ve bunun
gibi bazı başka meseleleri, sadece Kur'an'a bakarak nasıl çözebilirsiniz? Adamın
biri geçen gün, *esbab-ı nuzûle gerek yok* kabilinden bir şeyler
söylüyordu. Esbab-ı nuzûl, bir ayetin inişinin sebepleri demek. Hangi şartlarda
indiğine, metnin çevre ve zamanıyla bağlarına dikkat etmek anlamına
geliyor. Ancak bu bir yandan da, *kafana göre* tefsirin önünde engel
tabii. Internet'te hastalıkların semptomlarını okuyup, kendisinde kırk çeşit
hastalık olduğunu düşünen gibi, ayetleri okuyup okuyup, halimizin *aynen*
Cahiliyye devri gibi olduğunu ve kendisi ve az bir kısmımız müstesna, hepimizin
müşrik olduğunu düşünüyor. Biri buna *falanca ayet şu sebeple inmiştir* deyince,
*bunlar sonradan uydurma, ikiyüz sene sonra yazıldı bu esbab* diye cevap
veriyor.

Tamam, anladık, Kur'an bize yeter, ondan sorgulanacağız da, Kur'an'ı neden senin
anladığın gibi anlayalım ki? İçinde (miras ayetlerindeki malum durum gibi) hükmi
çelişkiler olduğunu söyleyip, *bunların hepsini Peygamber uydurdu* demek daha
*mantıklı* değil mi? Kur'an'ın Allah'tan geldiğini sadece Kur'an'a bakarak nasıl
anlayabilirsin?

Bir de şu tabii, madem peygamberin ardından gelenler bu kadar uydurukçuydu,
zamanın *azılı müsteşriklerinin* iddia ettiği gibi, peygamberi de, kitabı da
sıfırdan uydurmadıklarını nereden bilebiliriz? Araplar Bizans ve Fars
devletlerinin zayıfladığı bir anda hasbelkader bir devlet kurmuş, buna da
Hristiyanlara cevap mahiyetinde bir *ideoloji* bulmaları gerekmiş ve o zamana
kadar aktarılan bazı hikayeleri, Allah'ın peygamberine indirdiği kitap diye
*toplamışlar.* Bir de buna Hz. Musa'ya adı da, karakteri de benzeyen bir nebi
bulmuşlar. Sadece Kur'an'a bakarak, bunu nasıl reddedebilirsin. Madem akıl en
önemli şey, o akıl bana, vahiy aldığını söyleyen birinin, bindörtyüz sene evvel
yaşamış da olsa, hata etmiş olmasının gayet *mantıklı* olduğunu söyleyince ne
olacak?

Bu sorulara girip de çıkmak zorunda kalmamak için gelişti İslami
literatürün önemli bir kısmı. Yoksa tarihte de, mezhep imamları olsun, onları takip etmiş veya
etmemiş zevat olsun, zamanın akilleri kadar akıl sahibiydi. Hata etmiş
olabilirler, hatalı aktarmış olabilirler, ancak topyekun *ihanet* içinde görmek,
biraz Temel'in *ne birisu, hepisu hepisu* fıkrasına benziyor.
