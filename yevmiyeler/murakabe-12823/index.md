---
title: Murakabe 12823
date: 2014-11-23 02:18:14 +0200
dp: 12823
draft: true
---

/Mucize nedir?/ diye sorduğun oluyor mu?

Her zaman. Bugün Tunuslu misafirlerle anlaşmaya çalışırken mesela, iki
insanın aynı gurultuları çıkarıp, akabinde birbirini anladıklarını
düşünmüş olmalarındaki mucizeyi idrak ettim.

Lisan dedikleri mucize?

Evet. Lisan diyorlar. İnsanlar anlaşmanın ne kadar zor olduğunu
unutuveriyor. İnsanı anlamak için insan olmak lazım, yıldızların dili
olsaydı ve onları duyabilseydik, anlayamazdık.

Yıldızlar derken?

Gök cismi anlamında. Herhangi bir nesnenin de *dili* olabilir
iletiştiği, değil mi?

Hmm. Lisanı biraz geniş ele alırsan, mesela Fizik kanunları da *dil*
kabul edilebilir. Güneş ışınlarını göndererek dünyayla konuşuyor mesela,
dünya da ona çiçek böcek açarak cevap veriyor.

Veyahut gravitasyon, belki de bir *dildir.* Yıldızların birbiriyle
konuştuğu.

Ancak tabi, işin içine *Fizik* veya *Bilim* girince, iletişim *tahmin
edilebilir* oluyor. Determinist. Dil ise, tahmin edilemeyeni aktarmak
için.

Belki çok yavaş konuşulan bir konuşmanın ortasındayızdır. Bir odaya
girdik, daha doğrusu o odada doğduk ve konuşanları anlamıyoruz çünkü
hayatımız henüz birkaç günlük ve biz bu dili bilmiyoruz.

Fizik kanunlarının tahmin ve tekrar edilebilir olmayabileceğini mi
söylüyorsun?

Bunların *değişmez* olduğu benim hep kafamı kurcalar. Işığın hızı
mesela, değişmeyeceğinin ne gibi bir garantisi var? Diyelim kainat
gerçekte yüz milyar yaşında ancak geçmişte ışık yavaş olduğu için biz
kainatın yaşını yanlış ölçüyoruz ve daha *genç* görünüyor.

Bunu iddia edenler vardı sanırım. En azından ışığın hızının uzun zaman
önce daha farklı olduğunu iddia edenler.

Işık hızı astronomide hemen bütün ölçümlerin temelinde yatıyor. Onun
değişebileceğini iddia etmeye yanaşmıyorlar. Amentü gibi bir şey onlar
için.

Diğer sabitler için de

Evet, diğer sabitler de böyle. *Neden böyle?* sorusu anlamsız biraz,
*böyle olmasaydı, bu soruyu soramazdık* diye cevaplıyorlar ama bu
sabitlerin gerçekten **sabit** olduğuna dair bir delil yok ellerinde.

Buradan bunların belki de bir *dil* olduğuna ulaşmak çok büyük bir
atlama olur ama.

Tabii ki büyük bir boşluktan atlamak anlamına gelir. Ancak belki de
bütün bunlar *konuşan kainatlar* gibidir, *bak ben sana ışığın hızı şu
ve Planck sabiti bu olsun diyorum* diyen bir kainatta yaşıyoruz ve
karşısında da başka kainatlar var.

Kainat diyaloglarındaki bir perdeyiz yani. Kainatların ne konuştuğundan
haberimiz yok, sadece bir kelimenin milyarda birini duyduk ve
anladığımızı sanıyoruz.

Ontolojiye çok lisanî yaklaştın.

Bugün lisancılığım üzerimde.

Bir ara günlük yazıların öğrenmeye çalıştığın dillerden yazmaya
niyetlenmiştin. Kaç defa vazgeçtin bundan?

Bugün de aklıma geldi. Diyelim Almanca'da günde yüz kelime yazsam, çok
basit de olsa, öğrenmeye çalıştığım kelimeler de olsa yüz kelime kadar
yazı üretsem, bir süre sonra öğrenmem lazım.

Yazarak mı?

İngilizce öğrenmemde, her gün öğrendiğim kelimeleri beşer defa yazmanın
önemli bir etkisi olmuştu. Belki yazarak öğrenmek diğer usullere göre
daha kalıcı ve anlamlı olur.

Hangi dili yazmak mesela?

Klasik Yunanca'ya mı baksam?

Çince'ye göre yazması daha kolay bir dil olur. Arapça veya Farsça da
olabilir.

Evet, bu ikisi de olabilir. Ancak nedense şu sıra eski Yunanca
kitaplarıma geri dönmek istiyorum. Sebebini bilmediğim bir istek.

Roma tarihi okurken doğmuş gibi geldi. Marcus Aurelius'un hayatını
okurken, Roma İmparatorluğu'nun yönetici sınıfında konuşma dilinin
Yunanca olduğunu hatırlamaktan mı acaba?

Latince, o zamanların *halk dili* zaten. Gerçi Klasik Latince de zor ve
muhtemelen halk, *Vulgata* adı verilen daha basit bir dil konuşuyordu.

/Avamca/.

Evet. İncil o dile tercüme edildiğinden adı *Vulgate* olmuş. Sonra bu
*avamca*, Kilise'nin dili haline gelmiş.

Yani ikibin sene önceki Latinlerin bile *klasik* buldukları bir dili mi
öğrenmek istiyorsun? En azından bu akşam?

Bu akşam oradan esiyor rüzgar. Daha doğrusu kendimi hangi dile zorlasam
bilemiyorum. Gele gele o geliyor? Ne olabilir sence?

Bunu bir yük olarak görmesen belki daha anlamlı olur? Dili neden
öğreniyorsun?

Bilmediğim kavramlardan haberdar olmak için. Farklı insanlar dünyayı
nasıl görüyor, hangi fotoğrafları nasıl gruplayıp, ne isimler veriyor?

Peki *klasik diller* neden bu konuda daha önemli geliyor?

Bunların yarattığı düşüncenin Batı aklında hala yaşadığına kanaatimden
herhalde. Hukuk ve Tıp dilini Latince yapmış, yeni kelime üreteceği
zaman Grekçe'ye müracaat etmiş bir medeniyete dair fikir edinmenin, bu
dillerdeki bilgimi artırmakla mümkün olacağını düşünmekten.

Etimolojinin *hikmet* konusunda bu kadar faydası var mı? Kelimeler
nereden nasıl doğmuşsa doğmuş, şimdiki anlamları daha önemli değil mi?
İnsanlar kelimeleri etimolojik asıllarından çok daha farklı anlamlarda
kullanabiliyor.

Evet. Yine de *yazı dilinden* bahsediyorum. Daha zor değişen ve geleneğe
daha bağlı yazı dilinden. Bunda kelimelerin özünü anlamak, onların
hikayesini bilmek ve kullanıldıkları dünya hakkında fikir sahibi
olmanın, yazını kalitesine doğrudan etkisi var.

Bu konudaki etki abartılıyor olabilir. Dil bilmenin yani. Düşünceye asıl
etkisi nedir? İngilizce bilmenin sana faydası ne oldu mesela?

Daha iyi düşünmeye faydası oldu mu bilmem ancak okunacak/dinlenecek
materyale ulaşma konusunda çok önemli benim için.

Aslî faydası pratik yani, düşünceye bir faydası olduğundan o kadar emin
değilsin?

Şimdi *daha iyi düşünmek* diye bir meseleyi ölçmek imkansız. Tamamen
aynı başlangıç noktasına sahip iki insan yok, bunlardan birine dil
öğretip, diğerine öğretmeyerek, sonra, artık her nasılsa *düşüncelerini
ölçmek* mümkün değil.

Korrelasyon bulunabilir ama, bakarsın, dil bilenler aynı zamanda daha
iyi düşünce üretiyor mu veya daha başarılı mı diye.

Korrelasyon olabilir ama bu ne ifade eder? Ölçmesi daha kolay bir şey
olduğu için başarıdan bahsedersek: Dil bilenlerin daha başarılı olduğunu
mu, yoksa başarılı olanların dil öğrenmeye imkanı olduğunu mu? Bu gibi
karşılaştırmalarda neyin sebep, neyin sonuç olduğu karışır. Bunların
arasında sebep sonuç ilişkisi bile olmayabilir.

Üçüncü bir sebep vardır mesela her ikisine de sebep olan?

Evet. Adamın hali vakti yerindeyse, hem dil öğrenecek okula gider, hem
başarılı olur. Şimdi dil bilmesiyle başarının ne alakası var, asıl sebep
ne?

Ancak *yoktur* da diyemiyorsun?

Aynı şekilde, *arada ilişki yoktur* demek de imkansız. Bunların arasında
bir ilişki gerçekten olabilir. Lisan bilgisi, kelime bilgisi şahsi
tecrübeme göre iletişim kalitesine, yazı kalitesine, fikir derinliğine
doğrudan etki ediyor. Velakin bu *şahsi tecrübe* hem *şahsi* olduğu
için, hem lisan merakı olan insanların belki de bu meraklarını aslen
iletişim kalitelerine bağlayabileceğimiz için pek manalı değil.

Ağzından net bir laf almak ne kadar zor.

Hayatta başaramadığım şeylerden biri bu zaten. Bir söz ne kadar netse, o
kadar kesinlikten uzaktır.

Ne demek şimdi bu?

Kesin bilgi arıyorsan, netlikten dur demek, netlik arıyorsan da
kesinlikten vazgeç demek.

Yine pek anladığımı söyleyemem. Bu ikisi aynı şey değil mi?

İnsanların %100'ü hakkında ancak genel geçer ifadeler kurabilirsin.
*İnsanlar doğar ve ölür* tarzı ifadeler. Biraz daha net ifadeler kurmak
istiyorsan, bu %100'den de vazgeçmen gerekir. *İnsanlar konuşur*
diyemezsin mesela, *insanların %100'ü konuşur* diyemezsin.

Haa.

Onun için *lisan bilgisiyle, ifade kalitesi arasında bir ilişki vardır*
demek de zordur. Belki insanların %23'ü için doğrudur, ancak geri kalan
%77 için doğru olmadığına göre, böyle ifadelere fazla sarılmamak lazım.

/İnsanlar doğar ve ölür/ diyeceğiz hep yani.

Onun gibi bir şey.
