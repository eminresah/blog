---
title: "Manada Ustura"
date: 2017-02-16 02:11:00
dp: 13730
featured_image: "/images/header-30.jpg"
images: ["/images/header-30.jpg"]
tags: []
---



İnsanların *hayatın manası* kabilinden söyledikleri, amaç bu dünyadan
kaynaklanmıyorsa, gördüğüm kadarıyla dünyadan daha primitif oluyor. Bu şu demek:
*Hayatın manası şudur* veya *şunun için yaşıyoruz* dediğimiz şeylere, bu dünyayı
bu kadar karmaşık hale getirmeden de ulaşılabileceğini görürsek, aslında mananın
o olmadığını da anlarız. 

*Kainatın insan için yaratıldığı* mesela böyle bir şey: İnsanın hayatını idame
ettirmesi için çok daha basit bir kainat yeterli olabilirdi. *İnsanın imtihan
için yaratıldığı* mesela, sadece bu olsaydı, insanları daha kolay yoldan imtihan
etmek mümkün olabilirdi. *Hayatın manası şudur* dediğimizde, bunun diğer
şekillerde, daha kolay, daha basit erişilebilir olmadığını da göstermemiz icap
eder. 

Diyeceksin ki, bu basitlik fikri neden doğru olsun: İnsanların imtihanı mesela
daha basit şekilde olabilirdi belki ama o imtihan bu imtihan olmazdı. Evet,
ancak o zaman *insanlar imtihan edilmek için var*dan başka bir şey söylüyoruz
demektir.

Bu aklıma şuradan geldi: İnsanların bu kadar çeşitli olmadığı bir dünyada da o
insanların imtihanı mümkündü. Daha doğrusu eğri ve doğru bu kadar birbirine
karışmış olmasa da imtihan olabilirdik. Ancak karışıklığın kendisi, yani iyi ve
kötünün ayrılmasının zorluğu, insanın iyilikten kötülüğe, kötülükten iyiliğe
geçmesinin kolaylığı bize konunun *sadece imtihan* olmadığını gösteriyor. 



