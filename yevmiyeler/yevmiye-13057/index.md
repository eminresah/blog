---
title: "Yevmiye 13057"
date: 2015-04-17 22:49:16 +0300
dp: 13057
tags: []
---

Arada sırada iş yaptığımız bir emlakçı var. Adamcağız beni bir zaman
şapkalı gördü. Şapkayı da meraklı olduğumdan veya sevdiğimden değil,
işitme cihazı ıslanmasın diye takıyordum. Şemsiyeden daha pratik.

O zamandan beridir bir *sizin gibi aydın insanlar* dönüyor
adamcağızda. İnsanları bozmayı sevmem, adamın da kendi içinde
hayalleri var ve *şapka* onun için özlem duyulan bir kıyafet
gerçekten. Aracı olduğu insanların ekseriyetinin muhafazakar
olduğundan, Türkiye'de sermayenin nasıl el değiştirdiğinden,
(senelerdir bir türlü çıkmayan) emlak krizinden bahsediyor, ben de
dinliyorum.

Belhli *olduğun gibi görün* demiş ama bunun ne kadar zor olduğundan
bahsetmemiş. Şimdi ben bu adama hükümet aleyhinde, muhafazakarlar
aleyhinde tek kelime etmedim, lehinde de etmedim. O konuşuyor, ben
dinliyorum. Pek kafa da sallamıyorum. Şapka haricinde beni bir şey
sanmasını gerektirecek bir kılığım olmadı, arada kirli sakal, arada
matruş görünüyorum. Beni *onlardan* görmesi rahatsız edecek gibi
oluyor ama o kadar da rahatsız etmiyor.

Otuz küsur senede öğrendiğim şu oldu: Bu memlekette herhangi bir şey
*sanılmak* çok kolay. Yazılara iki üç ayet koyunca *hoca*, Atatürk'ten
iki vecize attırsan Kemalist, Nietzsche'nin (adını doğru yazmak
kaydıyla) iki lafını nakletsen *entel*, Marxist jargondan iki kelime
bilsen komünist sanılıyorsun. Aldatmak isteyen için kolay, doğru olmak
isteyen için zor.

Bir keresinde adamın birinin beni komünist sanmasına izin
vermiştim. Bu konularda ne kadar becerikli olabileceğimi
araştırıyordum, adamı tanımak da hoşuma gitti. O benden daha az
komünist çıkınca memnun oldum tabii. İyi bir adamcağızdı. Böyle şeyleri
çok nadir yapmak istiyorum ve bu sebeple çok matah bir şeymiş gibi
eğilip bükülenlere saygım yok.

İnsan zaten zayıftır. Herhangi bir sebeple eğilip bükülmesi
kolaydır. Zor olan sert olmak, doğru söylemek, net olmak. Bunlar bizde
takdir edilen özellikler değil, bizim millet suratına başka, arkanı
dönünce başka konuşur. Dedikodu ve ikiyüzlülük karakter olmuş.


