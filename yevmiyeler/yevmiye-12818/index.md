---
title: "Yevmiye 12818"
date: 2015-05-16 23:14:55 +0300
dp: 12818
draft: true
tags: []
---

Hayat neyi hemen yapıp, neyi ertelediğinize göre şekillenir. *Tembeller*
de bir şeyler yapar. Eli boş, kafası dingin durmak hemen hiçkimsenin
elinde değil. Bunun farkına vardığında, Twitter'a girmeye *üşenmenin* de
mümkün olduğunu söyleyebiliriz. Sonra neden buna üşenmediğini
sorabilirsin. Yapman gerektiğini düşündüğün işe üşenmenin sebebi nedir?
Onun yerine kendini Twitter'a girmeye zorlasan, acaba, yapman gereken
işler daha mı kolay gelir?

--------------

İnsanın düşmanını sevmesine başka bir sebep de, düşmanın insanı
bilinmeyen tehlikelerden koruması. İsrail'i sevin, çünkü onun
sayesinde Siyonistler bir noktada tutuluyor.

Bunun demokrasilerde *partiler* için de geçerli olduğunu düşünmeye
başladım. Devlet Bahçeli'nin asıl vazifesi mesela, ne kadar bağırıp
gürlese de, milliyetçileri bir arada tutmak. Harekete geçmediği sürece
bağırıp çağırmasında, hakaret etmesinde dağa çıkmakla tehdit etmesinde
problem yok. Onun sözünü dinleyen ve bu sayede *gazından* kurtulacak
insanlar varsa, *düşmanımızın* ağır laflar etmesinde bir beis yok.

*Demokrasi* diyelim bir *gaz alma rejimidir.* Düzeni değiştirmediği,
mütehakkimlerin, *gölgedeki güçlülerin* pozisyonlarına zarar vermediği
sürece, insanların yönetici değiştirmesi veya fikir *şeyetmesi* ve
hatta sokağa çıkıp bağırması ve belki dağa çıkıp silah sıkması önemsiz
ayrıntılardır. İnsanlar içinde bulundukları kafesin sıkntısından ne
şekilde kurtulacaklarsa, o şekilde davranmakta serbesttir. Kafesten
kaçmaya çalışmadığı sürece.

Kafesten kaçmak nasıl mümkün?

--------------

İnsanlar arasında *inanan* çok az. Çoğu inanması *gerektiğine*
inanıyor.  Bunun için herkesin inanması gerektiğine
inanıyor. İnanmanın şart olduğuna inanıyor. İnanmanın iyi olduğuna
inanıyor. İnananların iyi olduğuna inanıyor. Ancak doğrudan inanan
aslında pek yok. İnanma tecrübesini doğrudan yaşamak, çok şeye nazaran
daha nadir. Buna rağmen insanların hemen hepsi bir şeylere inandığını
söylüyor.

--------------

Kendime yeni ritüeller yaptım. Çalışmak için *halk arasında* Windows
tuşu diye tabir edilen *Super* ile beraber F3'e basıp, ufak bir
program çalıştırıyorum. O da bana takvimi gösterip, zamanı gelmiş bir
işim olup olmadığını söylüyor. Sonra üzerinde çalıştığım üç projeye
sırasıyla bakıyorum. Bunların ayrı ayrı *yapılacaklar* dosyası
mevcut. Bu üçü de bitince, yarım saat süreyle yazılara editörlük
yapıyorum.

Günde üzerinde uğraştığım on kadar yazı var. Bir yazıyı yazdıktan veya
üzerinde oynama yaptıktan sonra 24 saat bekliyorum. (Onun için buradaki
yazıları en az üç gün geç görüyorsunuz.) Daha doğrusu 24 saatte bir
bütün bu yazılara bakmaya çalışıyorum. Yazıların bazısı *okuma notları*,
biri de kitap derleme. Murakabe, Yevmiye ve denemeler de bu sıraya
giriyor.

Bir şey aklıma geldiğinde Super+F2 ile yazıyorum. Ya halihazırdaki
dosyaların birine, ya da yeni bir dosyaya kaydediyor. Bunlar da
buradaki sıraya giriyor.

Bugün üzerinde çalıştığım bütün yazılar bitti. Yani hepsine bakmış
oldum. Yeni yazılar yazıyorum ancak bunlar da bana yarın görünecek.
Kendimi boşlukta hissediyorum.

