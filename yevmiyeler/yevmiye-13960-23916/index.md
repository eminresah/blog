Title: Yevmiye 13960
Author: Emin Reşah
Date:  2017-10-03 23:38:21
Dp: 13960
Status: published
Image: /img/header-60.jpg

Windows'ta `cmd` kullanmak günahlarıma kefaret olur mu hocam? Neticede biz bu
işin metolodojisini öğretiyoruz ve bizi bu rezil yazılımla başbaşa
bırakıyorsunuz? İş yapmaya yaramasa da, belki günahlarımı affettirmeye yarar.

-----

İnsanın iyilik ve kötülükle imtihanı, bunları tefrik etmekle de alakalı. 

Eğer her şeye iyilikle karşılık veriyorsanız, insanlar arasında iyiliğin
yetişmesine yardım etmiyorsunuz. Kötülük de sizden fırsat buluyor, iyilik ve
kötülük arasında bir fark yaratmaya, bu iki çeşit *insanı* (veya fiili) aynı
görüyorsanız, dünyayı da *hiçlik* olarak algılamaya gidiyorsunuz. *İyinin ve
kötünün ötesi ne?* Hiç.

Ezberden bir *sağ yanağına tokat atana, sol yanağını çevir* edebiyatı bana hayli
sığ gelir. Kötülük yapana iyilikle mukabele etmenin yeri vardır, bazı kötülükler
*iyilikle* karşılık bulur ama *bütün kötülükler* değil, *bazıları.*

O halde hangi kötülüğün nasıl düzeltileceğini, iyiliğin bundaki yerini de görmek
lazım. Maalesef bunun basit kuralları yok. 

------

19 Ocak 2017'de Twitter'da şöyle yazmışım: 

> Bir insandan kurtulmanın iki yolu vardır, gücünüz yetiyorsa durdurursunuz,
> yetmiyorsa yanlışlarını teşvik edersiniz ki duvara toslasın.

Yengeç burcunun diyorlar, asıl marifeti, alamet-i farikası manipülasyoncu
tarafıdır. Ben bunun herkes için geçerli olduğunu, normal olduğunu düşünürdüm.
Hiçbir zaman kendi gücümü gereksiz yere başkalarını *durdurmaya* harcamadım.
Onları yanlış yapmaya teşvik ettim, sonra bıraktım ve onlar yanlış yaptılar.

Bu sanırım bir karakter özelliği oldu. Yalan söylemek değil, haşa, onu yapmam
ancak bazı insanlara hangi sözlere nasıl tepki vereceğini anlayınca, artık
onları kendilerini hapsedecekleri deliğe tıkması zorlaşıyor. 

--------

Güzel ahlaklı kişileri severiz ama ciddiye almayız. Nasılsa bize zararı dokunmaz. 

İnsan evladı kendine zarar vereceklerden kaçar. Onları *ciddiye* alır. Güzel
ahlak ise başkasına zarar vermeyi yasaklar.

O halde ciddiye alınan güzel ahlaklı nasıl olunabilir? İnsanların suyunu
arzuladığı çeşmelerin başına geçerek sanırım. 

Ancak çeşmelerin en önemlisi, insana *neden buradayız?* sorusunun cevabını
verendir ve bu çeşmeden su içmek isteyenlere *güzel ahlak* vazedilmesi de belki
bundandır.

------

*Karar vermek gerekmediğinde, karar vermemek gerekir* diye bir söz var. Karar
vermemek için karar vermemeye karar vermek gerekiyor. İnsan aklı bir karar
makinesi, karar veremediği zaman kararı karışıyor.

