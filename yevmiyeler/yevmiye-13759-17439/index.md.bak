---
title: "2. Yüzleşme"
date: 2017-03-16 21:50:30
dp: 13759
featured_image: "/images/header-59.jpg"
images: ["/images/header-59.jpg"]
draft: true
tags: []
---

Tarihselciliğin benim için asıl arızalı kısmının mutlak ahlaktan uzaklaştırması
olduğunu [yazmıştım](/yevmiyeler/yevmiye-13727-12845/) Orada eğer dini ahlakı,
tarihi bir çerçevede ele alacaksak, bugün için aralarında kebair günahların da
bulunduğu bütün doğru ve yanlışları yeniden düşünmek gerekir demiştim. Verdiğim
örnek de zina idi.

Bununla beraber asıl derdimin, ahlaktaki mutlak kuralların daayandığı delillerin
nihai tasnifte insani olduğunu kabul etmek olduğunu itiraf etmem gerekir. Dini
ahlakın cazibesi, insanın doğruyu ve yanlışı kesinlikle bilmesinden ileri gelir,
bunun faydası da doğru ve yanlış üzerinde manasız analizler yapmak yerine, asıl
önemli olan fiil kısmına yöneltmesi. Dindarların pek çok ahlaki konuyu
tartışmasız görmeleri ve *yobazlık* derecesinde sahip çıkmalarının hikmeti
budur, oturup *bu seçeneklerden hangisi doğru?* diye uzun uzun düşünecek
olursanız, hiçbirini uygulamaya mecaliniz kalmaz, çünkü ahlaki doğruların
hiçbiri o kadar da net değildir. Belki bunun için *ahlak felsefesiyle* meşgul
olanlar, sair felsefelerle meşgul olanlara nazaran daha *gevşek* olduğu
söylenir.

Şimdi benim burada yaptığımın da ahlak felsefesi olduğunu gözönüne alarak,
kendimi zemmetmem biraz manasız olacak ama üzerinde çok konuşulanın uygulanmamak
gibi bir özelliği olabiliyor. Uygulama alışkanlıktır ve ahlak da alışkanlık hale
gelip, otomatikleşince değer kazanır. İnsanın tabiatı haline gelmemiş bir
ahlakın, onun için yük haline gelmesi ve mutluluk yerine mutsuzluk üretmesi
doğal. 

Tarihselcilik işte bu *otomatikleşmenin* karşısına, *bunlar zamanında böyleymiş
ama bugün hala böyle olabilir mi?* diye bir soruyla geliyor. Hakikati bulmak
adına geliyor, doğrunun ne olduğunu anlamak adına geliyor, zamanın ahlakının ne
olduğunu keşfetmek adına geliyor ama bunu dinlerken, insanların ahlaki
alışkanlıklarını terketmesi ihtimaliyle geliyor.

İşin zor kısmı da şu: Bu alışkanlıkların bir kısmının gerçekten değişmeye
ihtiyacı var, mesela kadınlar konusundaki genel alışkanlıkların daha iyileşmesi
veya kayırmacılığın, kabileciliğin, *herkes yapıyor* diye yapılan bir takım
zararlı işlerin azalmasına ihtiyacımız var. Bununla beraber kaş yapayım derken
göz çıkarmak da bir ihtimal.

Tarihselciliği bu sebeple vazıh değil, zımni yürütmek gerek. Ancak bunu yapmak
için gerekli *elitler arasında kalan bilgi* mekanizmaları artık yok. Eskiden de
müftüler, bazı hükümlerin tarihi hükümler olduğunu biliyormuş, muhkem ayet bile
olsa, bunun belli bir toplum yapısıyla ilgili olduğunu kabul ediyorlarmış ancak
bunu açık açık söylemiyor da, araya oldukça fazla katman
koyuyorlarmış. 20. yüzyıldan itibaren eline Kur'an-ı Kerim (meali) alıp, *şu
ayette şu geçiyor, bu ayette bu geçiyor* diye ahkam kesmek moda olduğu için bu
mekanizmalar kırıldı. İnsanların bir yandan Kur'an-ı Mecid'in Allah'ın ezeli
mutlak sözü olduğuna iman edip, bir yandan da içinde yazanları bir sürü
metinbağı (context), esbab-ı nüzul, hadis ve sair şekillerde modifiye etmelerine
dayanan mekanizmalar artık yok. Artık ya açıkça *bu kitapta yazanlar o kadar da
mutlak değil* demek veya selefilerin yaptığı gibi *Allah'ın indirdiğiyle
hükmetmeyenden daha zalim kim olabilir* ayetini kullanıp insanların kafasına
ayet atmak arasında tercih yapmak gerekiyor. 

Bu bizi muhtemelen hadiste kertenkele deliğine girseler takip edeceğimizin
söylendiği Yahudi ve Hristiyanlarla aynı yere çıkaracak. Yani metne bizden
öncekilerin baktığı gibi bakamayacak, bütün kitabın *ayı işaret eden parmak*
hükmünde olduğunu ve bizim de parmağa değil, aya bakmak durumunda olduğumuzu
*hatırlayacağız.* Yüzyıllar içinde tedricen gelişmesi gereken bu bakış, bizden
öncekilerin düz halkı Kur'an-ı Kerim'le doğrudan tanıştırmak yerine matbaayı
yasak etmesi, mealine ilgi göstermemesi ve dini düşüncenin siyasi vechinden
dolayı mutlakçılığı tercih etmesi gibi sebeplerle gecikti gecikti ve el'an
Kur'an-ı Kerim selefilerin elindeki en önemli silaha dönüştü.

Şimdi birkaç nesilde, dini düşünceyi ne selefilerin eline bırakıp, ne
anlamsızlaştıracak kadar zayıflatmak, hem de modern insanı doyurabilir hale
getirmek gerek. *Nasıl?* diye soruyorum ve cevabını bulamıyorum. 

