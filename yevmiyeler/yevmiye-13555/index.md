---
title: "Yevmiye 13555"
date: 2016-08-24 18:30:17
dp: 13555
featured_image: "/images/header-55.jpg"
images: ["/images/header-55.jpg"]
draft: true
tags: []
---



### Ahlakın Mantığı

* İnsanların bulunduğu durumu koruması *makul* ise, neden Mekke oligarşisinin
  kendi durumlarını tehlikeye atacak, hac gelirlerini belki yok edecek, belki
  kendi itibarlarını düşürecek bir *meseleye* çok derin bir nefretle
  yaklaştıklarını anlamak zor olsun?

* İnsanlara bir yaştan sonra yeni inanç vermek çok zor. Doktorasını bitirmiş
  birine yeni bir şey öğretmeyi denemek gibi. Bunu asla öğrenmeyecek ve
  bildiğinin konfor bölgesinden çıkmayacak insanlar çoğunlukta. Mekke oligarşisi
  de bu konfor bölgesini, *iyi* ve *emin* bile olsa, *aşağı seviye* gördükleri
  birine terk etmek istememiş. Anlaşılmayacak bir psikoloji değil aslında.

* Ancak *anlıyor* olmak, *açıklıyor* olmak sadece işin bir yönü. Kendi
  davranışlarım da mantıki sebeplerle açıklanabilir, ancak bu *ahlaken doğru*
  oldukları anlamına gelmez. *Ahlaken doğru*, *mantıklı*'dan başka bir şey.

* Zaten o sebeple, ahlaki bir kabul yapmadan, diyelim, *insanlar yaptıklarının
  hesabını öldükten sonra verecekler* demeden veya *iyilik kötülükten üstündür*
  gibi bir önermeyi temel (aksiyom) kabul etmeden, *ahlaka* dair bir fikir ileri
  süremiyorsunuz. Çünkü mantıken ahlakın varlığı anlamsız.

### Grup Kabiliyeti

* Yetenekli insanlardan müteşekkil bir grubun kabiliyeti, bireylerin
  kabiliyetinden neden daha düşüktür? Tek başına çok iyi çalışan insanlar, bir
  araya geldiklerinde neden performans kaybına uğrar?

* Çünkü insanın kendiyle iletişimi, başkalarıyla iletişiminden hem *ayrı bir
  dil* kullanıyor, hem de çok daha hızlı. İnsanın düşüncelerini aksiyona
  çevirmesi çok kısa sürerken, bir grubun karar alma ve ilerleme becerileri
  doğal olarak çok yavaş kalıyor. Bu yavaşlık insanların iletişim gayretini
  artırmak yerine, genelde kendi başlarına hareket edip, sonuçları göstermek
  şeklinde cereyan ediyor.

### Yazıların Sonu

Yazdıklarım ve okuduklarım arasından hiçbir yazıya eskisi kadar güvenmediğim
zamanlar. Yazı olmak, aynen *insan* olmak gibi, başlı başına bir güvensizlik
sebebi.

Neden, diyeceksin, *söz uçtuğunda bile kalıcı olan yazıya* neden güvenmiyorsun?
İnsan söze, hafızaya, insana güvenmediği için güvenmez ve onun yerine *yazıya*
başvurur ki, insanlar onu değiştiremesin. Ancak yazı sözün *söz olduğu için*
getirdiği güvenilmezliğe bir çare sunmaz.

Sözün eşyanın *kendisi* olmamak gibi bir özelliği vardır, malum. Söz, beyan,
ifade nesnelerin ve kavramların *yerine* kullanılır ve söz (nadir durumlarda)
kendini anlatmadığı sürece, dünyadaki durumlara işarettir. Ancak bu işaretlik
durumu, çok defa üstünkörü anlaşılır. Nesneler birbirine benzediği için, onları
bu benzerlikleri yoluyla anlarız ve işaretlerimiz de bu benzerliklerin üzerinden
çalıştığı için, *bilgisayar* dediğimde, karşımdakinin kafasında uyananla benim
kafamdaki *resim* arasında önemli bir fark olduğu halde anlaşmaya devam
edebiliriz. Bununla beraber bu *sınır* soyut kavramlarda, insanların sınırlı
iletişim kurduğu durumlarda ve kavramların benzerliklerinden değil, tali
özelliklerinden bahsedildiği durumlarda iletişimi bozar.

Söz tabiatı itibariyle *durumların* bir yansımasıdır. Bu durumlar çok zaman
iletişimin iki ucunda da aynıdır. Ben birine *şu parka gidelim* dediğimde, hangi
parktan bahsettiğimi bilirim ve karşımdaki de anlar. Bununla beraber yazıda, bu
metinbağını doğal olarak bulamayız. Yazarla benzer kültürde, benzer bir dünyada
bulunuyorsak, ne dediğini anlarız. Ancak yazıda sözden farklı olarak, *anlamasak
da uydurma* imkanımız çok daha geniştir, çünkü metni elimize alıp hayal kuracak
kadar zamanımız boldur. Sözde anlamadığımızı hemen anladığımız halde, yazıda
anlamadığımızı anlamak zordur.

Bu *anlamazsan uydur* alışkanlığı, bizi metnin sık sık amacı dışında
kullanılmasına götürür. Onda kendisinde olmayan anlamlar vehmederiz. Edebiyatta
bu *anlam zenginliği* özellikle kullanılır. Ancak edebiyat yapmaya çalışmayan ve
gayesi netlik olan, olması gereken metinlerde, bu anlam zenginliği aslında
*netlik eksikliğidir*.

Bu sebeple yazıyı eğer *net olmak* amacıyla okuyorsak, söz kadar net olmadığını,
cevapları *söz* kadar net vermediğini görüyoruz. Söz tek manayı vermekte basit
ancak kalıcılıktan uzak, yazı ise tek manayı vermekte zorlandığımız ancak kalıcı
bir ortam.

Bu sebeple metne bağlı tartışmalar yaparken, hemen hemen hiçbir sonuca
varamıyoruz. Metnin çevresini değiştirip, anlamları ayarlayabiliyorsun, dahası
metin yeterince eskiyse, elimizdeki sözlükler de işin içine giriyor ve *kalemden
çıktı bir tane, okura ulaştı bin tane* tefsirimiz oluyor.

### İnsanı sevmek

*İnsanı sevmekten* bahseden insanlar, bunu kafalarındaki *sevdikleri* bir
insanın hayali üzerinden söylüyor. Ona bakıyor, *insan budur* diyor ve onu
sevdiğini söylüyor. Ancak ben (veya sen) o kafasındaki insana uymadığımız için
*insanın seviyorum* derken kastettiği biz değiliz. Bizi sevmiyor. Kütük gibi
davranması bundan.

Sonra biz onun kafasındaki *insana* hiç uymayan bir hareket yaptığımızda *bunlar
insan olamaz* da diyor. Hayır, insan benim, benim gibiler, hastalar, sakatlar,
çirkinler, topallar, hırsızlar, sapıklar. Asıl senin kafandaki resim *insan*
değil.


