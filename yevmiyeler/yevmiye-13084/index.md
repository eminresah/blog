---
title: "Yevmiye 13084"
date: 2015-06-28 14:56:33 +0300
dp: 13084
draft: true
tags: []
---

Bugün kainatın 2 boyutlu bir kaynağın, 3 boyut üzerindeki hologramı
olabileceğine dair bir yazı okudum. Fizikçiler arasında bunu söylemeye
başlayanlar varmış. Bazıları bir bilgisayar simülasyonunda
yaşadığımıza iyiden iyiye inanmaya başlamış. Zemini de var, Fizik'in
iki denkleşmeyen teorisi, Kuantum Teorisi ve Gravitasyon/İzafiyet
teorisinin böyle bir bakışla birbirini tamamlayacağını söylüyorlar.

Biri de diyor ki, 1 bitlik enformasyonun atomdan trilyon trilyon
trilyon küçük bir *noktayı* belirlediği bir bilgisayarda mevcut
olabiliriz.

**Buna inanınca, insan her şeye inanır.**

Geçenlerde Interstellar'ı seyrettik. İlk kısmını sevdim ama ikinci
kısmı, karaçukurun (karadelik) içine düşme hikayesi hayli zorlama
geldi. Farkettiğim şu: Bir metafiziğe (veya Metafizik'e) ihtiyaç
duyuyor insan. Tanrı'yı reddettikten sonra yarattığı tanrıların,
tanrılık vazifesini hakkıyla yerine getiremediğinin farkında ve *bütün
bu hayatın* bir manası olması gerektiğini düşünmeye devam ettiğinden,
5 boyutlu veya bizden çok ileride bir takım canlı formları
arıyor. Kainatın bir simülasyon olduğuna inanıyor. Uzaylıların bizi
gözetlediğine inanıyor. Kainatta *boşuna* olmadığımıza inanıyor. Bir
şeylere inanmak zorunda.

Çünkü aksi durum çok manasız. Kaldıramayacağı kadar manasız. Anlamsız
olmak için her şey fazla güzel, fazla düzenli, fazla tertipli. Manasız
olmak için bu kadar *uğraşmaya* gerek yok. Manasızlık için varolmaya
gerek yok.

Giderek bir simülasyon fikrine alışıyorum sanırım. Her gün
*konuştuğum* ilahın, bu kainatın sahibi olduğuna ve onun bizi
*enformasyondan* yarattığına inanıyor gibiyim. Belki *ol der olur*
veya *başlangıçta söz vardı* da *Allah kainatı enformasyondan halketti*
demektir.

