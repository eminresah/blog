---
title: "Yevmiye 13748"
date: 2017-04-04 13:58:20
dp: 13777
featured_image: "/images/header-48.jpg"
images: ["/images/header-48.jpg"]
draft: true
tags: []
---

Bu klişeler içinde kendini nasıl arayacaksın?

Kardeşime bugün biri fal bakmak istemiş. *Etrafında E... adında biri çok iyi bir
haber alacak* demiş. *Para istedi mi?* dedim, *istemedi* dedi. Ben bu konulara
inanmayı bıraktıkça, daha bir iştahla üzerime geliyorlar.

İyi haberin ne olabileceğini düşündüm. Sonu yok tabii ama beklediğim bir şey de
yok. İnsanların bir beklentisi olur da, iyi haberleri de onunla alakalı
olur. Benim önemli bir beklentim kalmadı. Belki bunu farketmektir *iyi haber*
çünkü aslında hayatımdan gayet memnun olduğumu gösteriyor. 

Doktorayla ilgili iyi haberler olabilir tabii ama onun da sanırım bir önemi
kalmadı artık. *Bu kadar çalışma yeterli* deyip doktorayı *ikram* etseler de,
umurumda olmaz. Ben bu doktorayı dünyanın ilk 10'daki üniversitelerinden birine
*taşıma* imkanına şu an bile sahibim, kendileri için proje yürüttüğüm
üniversiteye *bana para değil, unvan lazım* desem muhtemelen severek beni
öğrenciliğe kabul ederler ama içimden o günlerin artık geçtiğini, hevesimin
kalmadığını görüyorum. Doktorasını yapmış olanlar bunun ne kadar büyük bir nimet
olduğunu söylüyor ve beni de aralarında görmek için bitirmemi salık
veriyorlar. Ben de onların doktorayı *bitirmiş* olmalarının birçok konuda
*öğrenmeyi* de bitirmek anlamına geldiğini farkediyorum.

Büyük hayallerim kalmadı. En büyüğü burada yazdıklarımı iki kapak arasında
toplamak, şu anki ekonomik özgürlüğü daha devamlı kılmak, canımı sıkmayacak
projelerde çalışmak olabilir. Doktoralıları görünce doktoradan soğuduğum gibi,
zenginleri görünce de zenginlikten soğudum.

Gelmesini beklediğim bir miktar para, anlaşmazlık içinde olduğumuz bir ödeme ve
satılıp paraya çevrilmesi beklenen bazı işler var, ancak bunların hiçbiri *çok
iyi haber* statüsünde değil. Gelecek hafta bir check-up yaptıracağım, belki onda
kanser olmadığım ortaya çıkar ve iyi haber budur, onu da bilmiyorum. Hasılı iyi
haberin hangi konuda olduğunu da merak ettim, umarım bana kardeşimle haber
gönderecek kadar *mahir* bu falcı, çok defa başıma geldiği gibi *temenni*
cinsiden konuşmuyordur.


