---
title: "Yevmiye 13735"
date: 2017-04-04 13:51:47
dp: 13777
featured_image: "/images/header-35.jpg"
images: ["/images/header-35.jpg"]
draft: true
tags: []
---



*Fikirlerinden memnun musun?*

Bazı eski yazıları okurken kendime bu soruyu sorduğum oluyor, *şimdi bunu
söylemek gerekli miydi?*

Bunun sebebi de genelde *acaba bunu söylesem birilerini kırmış olur muyum?*
endişesi. *Neden böyle düşünüyorsun?* diye soracak olsa biri, ne cevap veririm,
bunu biliyorum ama bu soruların sorulmasının anlamı *sen bunları düşünecek biri
değildin, hayırdır* oluyor genelde.

*Hayır, memnun değilim.*

Söylediğim bazı sözlerden memnun değilim, Türkiye hakkındaki fikirlerim genelin
fikirlerine pek uymuyor, onların Osmanlı'yla yatıp tarihle kalkmaları bende
gıdıklama etkisi meydana getiriyor, manasız ve komik buluyorum. Ancak bunu
söylerken bile aslında *onlar gibi* olmanın daha iyi olduğunu da takdir
ediyorum.

Bazı Ateistler *keşke biz de inanabilsek* derler, *keşke* kısmı şudur:
İncelediğim zaman ikna olmuyorum, elimden gelen bir şey yok ama elimde olsaydı,
ben de inanmak isterdim.

Bunu söyleyen birine verecek cevaplarım var ama ben de sanırım toplum hakkındaki
fikirlerimde buna benzer bir yerdeyim. İnsanların aktığı yeri gördükçe, *ben de
bunların arasında olabilseydim* dediğim oluyor, burada yazanların hepsinden o
sebeple ben de memnun değilim.

Bununla beraber bir yerde, sorumluluk kime karşı: *Fikirde* son zamanların
modasını takip etmek mi, yoksa bilebildiğin ölçüde doğruyu söylemek mi?
İnsanların iyi niyetine güvenmek, bu iyi niyetin temelde saflıktan
kaynaklandığını ve insanların dünyayı nasıl anlamak istiyorlarsa, öyle
anladıklarını işaret etmekten alıkoymalı mı?

Neden hesaba çekileceğimi düşünüyorum: *Sana verdiğim akılla farkettiğin
doğrular varken, bunları neden görmezden geldin?* mi derler, yoksa *insanların
kalbini kıracak şeyleri neden söyledin?* mi?

İlkinin olacağını ümid ediyorum. 


