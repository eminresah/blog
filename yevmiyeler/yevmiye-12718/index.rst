===============
Yevmiye - 12718
===============

:date: 2014-11-23 02:18:14 +0200

.. :Date:   12718

Quora'da birinin günde 16 km yürüyerek, 100 kilodan 80'e indiğini
okudum. Benim de icadım olan, *bilgisayarlı yürüme bandı* kullanıyormuş
işinde. 4 saatte, en yüksek eğimde, 4km ile yürüyormuş.

Ben de bugün 10 km yürüdüm. İkibuçuk saat sürdü. Bugünkü yazıların
düzeltmelerini yürürken yaptım, üzerinde çalıştığım bir makaleye bir
şeyler yazacağım, bir yandan da kitap okuyorum. Belki zamanla 20km'ye
çıkarır, bir bakarım. Şu sıra yeme içme düzenim pek yok, dikiş tutmuyor.
Sanırım irade stoklarımı başka şeyler için harcıyorum.

Spor yaparak zayıflamanın *kötü* tarafı, sporu bırakınca eski
ağırlıkların fazlasıyla geri dönmesi. (Kilo almaya çalışanlar bence bunu
kullanmalı, düzenli spor yapmaya çalışıp iştahları açılınca sporu
bırakmalılar.) Bu zamana kadar devam ettirmeye aklımın yattığı tek spor
uzun uzun yürümek oldu. Daha fazlasına zaman ve imkan bulamadım. Şimdi
günde 4 saate yakın yürüyüp koşmanın bende ne gibi etkileri olacağını
merak ediyorum.

Belki 10km'den başlamak daha iyi.

--------------

Ariely'nin İrrasyonellik dersinde bugün *menfaat çatışmaları* konusu
vardı.

Misalen *emlakçı* ile *kiracı* arasında bir menfaat çatışması vardır.
Emlakçı kira üzerinden komisyon aldığı için, kirayı yüksek tutmak ister
ancak kiracı da o parayı 12 ay boyunca ödeyeceğinden kirayı düşürmeye
çalışır. O sebeple kiralıklarda *danışman* olarak emlakçı kullanılması,
kiracılar için pek hayırlı neticelenmez. Evsahibiyle pazarlık etseniz
belki kira iner ancak kira konusunda emlakçılarla daha zor pazarlık
edilir.

Buna benzer bir çatışma, emlak satışlarında da var ancak komisyon
oranları kiraya göre düşük olduğundan, bu çatışma daha az yaşanır. Ancak
insanların bu çatışmadan haberdar olması, en azından, söylenenleri
değerlendirmesi için fırsattır. (Emlakçıların en güvenilir meslek
gruplarından sayılmamasının sebebi belki de bu menfaat çatışmasıdır.)

Menfaat çatışmalarında, insanların kendi lehlerine karşısındakinin
menfaatlerini görmezden gelmeye yatkın olduğunu söylüyordu. Ariely'nin
başına da bir bilimsel araştırmaya konu olması için, bir operasyona
zorlanmak gibi bir olay gelmiş. Makale yazacak doktorun makaleyi
tamamlaması için gereken 3. vak'ası olacakmış ve doktor onun lehine
olmayabilecek bazı tavsiyelerde bulunmuş. Doktorun bilinçli *hile*
yaptığından değil, durumu doğru değerlendirme yeteneği azaldığından
kendisini yönlendirmeye çalıştığını söylüyordu.

Hemen tüm profesyonel meslek gruplarında, bu çeşit menfaat çatışması
örnekler bulmak mümkün. Bunların üzerinde özellikle durmayınca, *körlük*
başlıyor. Hele iki kişi arasındaki menfaat çatışması açık değilse, daha
büyük bir körlük. Bir yazarın kendisine avantajlar sağlayan bir şirketi
övmesi, mesela, okurla yazar arasında menfaat çatışması ortaya çıkarır.
Eğer yazar, kendisinin bu şirketçe sağlanmış menfaatlerden
faydalandığını veya o şirketin başarısının kendi lehine olduğunu
açıklamıyorsa, yaptığı az veya çok hilekarlık anlamına gelir.

--------------

Diğer bir konu da kültürler arasında hilekarlığın ne kadar yaygın
olduğuna dairdi. Aralarında Türkiye'nin de olduğu bir kaç ülkede
*dürüstlük deneyleri* yapmışlar. İsrail ve Türkiye gibi ülkelerdekiler,
Amerikalıların kendilerinden daha dürüst olduğunu düşünüyormuş. Ancak bu
doğru çıkmamış, İngiltere'de de, İtalya'da da, Türkiye'de de,
Hindistan'da da, Birleşik Devletler'de de, dürüstlük ve hilekarlık
oranları aynı çıkmış. Kültürler arasında önemli bir fark bulamamışlar.
