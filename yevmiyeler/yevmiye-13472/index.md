Yevmiye 13472
=========================

:author: Emin Reşah
:date: 2016-06-02 18:05:29 
:dp: 13472 
:image: /img/header-72.jpg

Bir arkadaş *sana doktorayı bitirmek aslında çok yakışır, belki akademisyen
olmak da öyle. Senin yeni insanlar yetiştirmen gerekir.* dedi.

Bu düşünmediğim *sorunlardan* biri değil. Ben de kendime zamanında *neden ben
böyleyim de öyle değilim, bu öğretmen insanların bir sürü kusurunu buluyorum,
ama kendin daha iyisini yapmak gibi bir niyetim yok* diye kızdığım oldu. Ancak
zaman içinde farkettiğim duygu: *Kazıklanma* korkusu.

İnsanların ilgisi genel başlığı altında, sahneye çıkmak, bilinir olmak,
insanların karşısına geçip onlara bir şeyler öğretmek gibi faaliyetler bendeniz
için külfeti çok nimeti yok konular. Yapabilir miyim? Mecbur kalırsam. Ancak
hayatımı bunlara mecbur kalmamak gayesiyle inşa ettim hep.

Artık iyice azaldı ama arada bir *öne geçme* teşviki görüyorum. Bunun için
kendimi zorladığım da oldu. *Belki* dedim, «vazifemin hakkını vermiyorumdur,
yani, bu insanların beni, şu güzel ve akıllı beni daha çok duyması gerekiyordur
ve ben burada, kendimi duyurmak için hiçbir şey yapmadığım ve insanların
ilgisinden mefluç olacak gibi uzak durmaya çalıştığım için belki de vazifemi
yapmıyorumdur.»

Kendime getirdiğim *eleştirinin* içinde böyle bol *vazife* geçen bir cümle
olması, neden bu *vazifeyi* ciddiye almadığımı gösteriyor aslında. Çünkü vazife
dediğimiz şey, *karşılıksız* yapılmaz. Kimse kendini ve başkalarını kandırmasın,
insanlar *sırf Allah rızası için* dedikleri konularda bile, pek çok durumda
başka bir haz peşindedir. İnsan *menfaat* hedefiyle çalışan bir makine, bu
hedefin her zaman anlaşılır veya maddi olması gerekmez ama makinenin çalışmaya
devam etmesi için bir şekilde yaptıklarından memnuniyeti gerekir. İnsanın
*kaderi* dedikleri, kendisi için kolaylaştırılmış olan, onu memnun ettiği için
*kaderi* sayılır.

Sahnenin bana bu memnuniyeti vermediğini çok müşahade ettim. Kendimi zorladığım
defalar *değmez* dedim. Sahnedekilerden gördüğüm, izlediğim kimselerin
hayatlarına baktığımda, özendiğim, bende de olsa dediğim bir şey olmadı. Sahnede
yer sahibi olmanın bedelinin değmediğini, edindiğim yer için ödediğim bedeli
düşününce kazıklanmış hissedeceğimi farkettim. Denediğim her defasında böyle
oldu. Başarılı olmak veya insanlara bir faydam olmaksa, bunun benim başarılı,
faydalı olma yolum olmadığını gördüm.

Bu sebeple artık kendimi bu konularda hiç zorlamıyorum. *Büyük işler* yapma
hedefim yok, dünyanın bir adabı var, belli ritüellere katılmadan sizi kabul
etmiyor. Bu konuda müsterihim. Önde ve yukarıda görünen insanların, orada
bulunmayı benden daha çok istediklerini tahmin ediyorum. Cahil ama profesör,
yazar ama madrabaz, bön ama genel müdür, aptal ama zengin cins insanlar var ve
bu bende *haksızlığa uğramış* hissi uyandırmıyor. Bu konularda *dilediğine
hesapsız verir* diyen ayetin manasını çok müşahade ettim. *Bana neden böyle
davranıyorsun dünya* diyeceğim bir durum yok, onun kurallarıyla oynamayıp
şikayet etme hakkım olduğunu sanmıyorum.

Bu cins yazılar genelde *istemem, yan cebime koy* veya *kedi ulaşamadığı ciğere
mundar dermiş* alt metniyle yazılır. Kendimi bu konuda çok tartıyorum. Sabah
olup, *bugün neredeyim, kimim, kim olmak istiyorum* diye sorduğumda, *buradayım,
kendimim, kendim olmaktan memnunum* diyecek kadar kendimdeyim.  Dünya bana
kendimden vazgeçmem karşılığı belki çok büyük imkanlar sunabilirdi velakin bir
defa kendimi kaybettiğimde, dünyanın bana beni nasıl verebileceğini bilmiyorum.

------

`The Age of Em <http://ift.tt/1YYYyLb>`_ isimli bir kitaptan
bahsediyorlar. *Em'in Çağı.* *Em*, Emin'in değil, *Emülasyon'un* Em'i. İnsan
beynini emüle eden makinelerin çağında, ekonominin ve hayatın nasıl olacağının
bir incelemesi. Bu makinelerin insanlardan daha zeki olacakları, 24 saat
yorulmadan çalışabilecekleri ve insandan daha ucuza yaşayabilecekleri hesap
ediliyor. «O halde, insana ne gerek kalacak?» önemli bir soru. Bu Em'ler
insanların kopyası olacaklarından, ve *zihinleri* kopyalanabilir olduklarından
ölüm gibi bir dertleri olmayacak. Ölümün ve doğumun olmadığı bir dünyada, hayat
nasıl olurdu?

------

.. 

   Stories make sense when so much around us is senseless, and perhaps what
   makes them most comforting is that while life goes on and pain goes on,
   stories do us the favor of ending. -- John Hodgman


Anlamsız dünyanın anlamı hikayeler. Hayat hiç bitmez, dert yığar, acı yığar, bir
günlük mutluluk için yıllarca uğraştırır. Hikayelerse biter. Mutlu biter, belki
mutsuz biter ama biter.

Benim hikayelerin bazıları bitmiyordu, insanlar soruyordu, bundan sonra ne
olacak, yarım kalmış bu. Hayır, o yarım değil, yarım olan benim hayatım.


------ 

.. 

  "pro-Russian voices have become such a noisy and disruptive presence that both
  NATO and the European Union have set up special units to combat what they see
  as a growing threat not only to civil discourse but to the well-being of
  Europe’s democratic order and even to its security."

  `Effort to Expose Russia’s ‘Troll Army’ Draws Vicious Retaliation <http://ift.tt/1X9PfLa>`_


Sosyal medya demokrasinin de sonunu getiriyor. Batı son üçyüz yılda, *isyan*
çıkmasına mani olmanın yolunun, arada sırada insanlara *oy verdirmek* olduğunu
ve vitrindeki insanların değişmesinin faydasını gördü. Bu temelin sarsıldığını
görüyoruz.

Sosyal medya sevgiden çok nefret tohumları ekiyor. Güçlülerin ve zenginlerin
propaganda aracına dönüşüyor. Sesi çıkamayanlar, duyulmayan ve dinlenilmeyenler
memnun değil. Bir yandan da memnuniyetsizlerin giderek ekşidiği bir çağ,
yalnızların eylem imkanının arttığı bir çağa gidiyoruz.

Siyasi yönetimde konu, toplumun insicamı ve rahatsızlık çıkarması muhtemel
fertlerin yalıtılmasıysa, bilginin ucuzlamasının, bu rahatsızlığı azaltması
değil, artırması muhtemel. İnsanlar artık *doğru* bildiklerinden daha eminler,
çünkü bunu onlara tekrar eden yüzlerce kaynak bulabiliyorlar. Sonra bu
fikirlerin neden *ana akım* olmadığını soruşturuyor ve görüyorlar ki, *ana akım*
bir *ihanet* içinde. Batıda hortlayan faşizmin, teknolojinin bir yan etkisi
olduğunu söyleyebilir miyiz?


------


.. 

  "I asked a question to the guy who was raving: the guy whose spending twelve
  hours a day on Facebook, do you every think he’ll be able to do what you’ve
  done?" -- Jim Clark


`Cal Newport'un blogunda <http://ift.tt/1sfMFpS>`_ Facebook'un faziletlerini
anlatan birine, Jim Clark «günde oniki saatini Facebook'ta geçiren biri
Facebook gibi bir şey yapabilir miydi?» diye sormuş.

Bütün canlılar bir şeyler tüketir ve bir takım artıklar üretir. Bu artıklar çok
fazlalaştığında, canlı cinsi artık üreyemez hale gelir. Sosyal medya da,
giderek, teknolojinin, teknoloji dünyasının artığı haline geliyor. Eğer
insanlar, bu artıkla başa çıkamazsa, Facebook'ta takılmaktan veya YouTube
videosu seyretmekten daha fazla teknoloji üretemeyecekler.


-----


   "There's no way anyone in his time could have predicted that his artistic
   experience would have influenced one of the most important discoveries of
   modern humanity, and surely if he only deliberately practiced down the
   already existing path of his time, he would never have made his important
   discoveries." 

   `Creativity Is Much More Than 10,000 Hours of Deliberate Practice
   <http://ift.tt/1WzNSn8>`_


Cal Newport son zamanların *tartışılan* konusu, 10.000 saat meselesinden
bahsediyor. Gladwell, Outsiders kitabında, bir konuda çok başarılı olan
insanların, o konuda en az 10.000 saat çalıştıklarını söylemişti. Bundan «10.000
saat harcayan herkes, o konuda çok başarılı olur» sonucu çıkmaz tabii, bununla
beraber, yaratıcılığın 10.000 saat gibi bir (üst/alt) sınırının olmadığını
söyleyen bir yazı okudum..

Bazıları, bir konuda yeni çalışmaya başladıklarında mesela yaratıcı çözümler
sunabiliyorlar diyor. İnsanların henüz 10.000 saat geçirmesine imkan olmayan bir
konuda yaratıcılık sergilemesi, böyle bir kuralın olmadığının isbatı
sayılabilir. 

120 klasik müzik bestecisi incelenmiş ve en çok övülenlerin, ortalamadan daha az
çalıştıkları görülmüş. Yaratıcılık, sebat ve kararlılık kadar, yanlış başlangıç
ve çok miktarda deneme yanılma içeriyor ve bunları 10.000 saat tekrar edilen
pratikle aşmak mümkün değil. 

Ayrıca yaratıcılık içeren bir eser ortaya konulduğunda, *yapıcı eleştiri*
neredeyse sıfıra yakındır, insanlar ya över, ya yerer, ya sever, ya sevmez onun
için insanların yaptıklarından feedback almadan yollarına devam edebilmesi
gerekir. Bu *feraseti* yoksa, insanın doğru çalışmalar yapabilmesi, kendini
geliştirmesi imkansızdır.

Newport hala onbin saat kuralından tarafta durduğunu söylemiş. Eğer birine (ve
kendime) tavsiye vereceksem, elimizden gelen sadece bu olduğu için çalışma
tavsiyesi vermek en iyisi elbette. Ancak bunun pek çok durumda, anahtarları
ışığın altında aramak olduğunu da biliyoruz. *Başarı* bir ihtimal ışığın altında
olabilir, yani çalışınca yaparsın ancak olmayabilir de. Ancak orada değilse,
yani çalışarak yapamayacaksan, elinde başka bir imkan olmadığı için yine de en
iyisi çalışmak. 
