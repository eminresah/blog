---
title: "Yevmiye -- 12625"
date: 2014-11-23 02:18:14 +0200
dp: 12625
tags: []
---

Günde 5 kilo yazıyorum. Beş kilo-bayt. İkibuçuk kilo-gramlık beynimin
her gramına iki harf düşüyor. İşleri bölüştürünce kolay.

----

Yazma rutininin bazen hissettiğim o beynimin çalkalandığı *yazmalıyım,
yazmalıyım* hissini yok edeceğini düşünürdüm. Öyle olmadı. Bugün
kafamda, ya insanları fazla beklemek ve onların yüzünü fazla
seyretmekten neşet etmiş bir çalkantı veyahut günün manasızlığından
duyulan derin sızı veya daha da veyahut genel gidişatımın meydana
serdiği bir can sıkıntısından kaynaklanan sarhoşluk tedailerini hangi
halının altına süpüreceğimi bilemeyişimden kaynaklı bir denge yitimi.

Kalemi, daha doğrusu klavyeyi bıraksam hoşuma gitmeyecek şeyler
yazacakmış gibi hissediyorum.

Allah'tan yazdıklarım hemen gitmiyor. Gece yatmadan evvel yazıyorum, 5
kilo ve sabah bunların bir kısmını atıyorum, mümkün olursa, yeterince
erken kalkmış ve ayıkmışsam. 5 kilo yarıya inmese de, 4 kiloya iniyor.

Yevmiye namıyla maruf yazıların (ve diğerlerinin) son zamanlardaki doğum
süreci böyle.

--------------

Bugün artık *yeni TV* olduğuna kanaat ettiğim *akıllı telefon* isimli
aletlerden yeterince uzak kalabilmek için bir takım önlemler aldım.

Bir takım önlemler deyince, çok düşünülmüş gibi durdu ama o kadar da
değil.

Asus'un Fonepad diye bir ürünü var, 7 inçlik tablet ama diğer
tabletlerden farkı, telefon özelliği de olması. Telefon olarak da
kullanılıyor yani. Bildiğim en büyük ekranlı telefon. Ondan aldım.

Şimdi bu kadar büyük bir telefon pek pratik değil. Çanta taşımak icap
ettirir. Onun için her zaman yanımda taşımam. Yanımda taşımak için de
ufak bir telefona ihtiyacım var.

Bunu da sağolsun bir arkadaşımın verdiği modelini bilmediğim Nokia
telefon yerine getiriyor.

Bu ikisi aynı SIM kartı kullanıyorlar. Bir telefoncu mağazasına gidip,
*bizim kartı mitoz bölsek olur mu?* dedim, oldu.

Handspring diye bir marka ve onun ürettiği Palm benzeri cihazlar varken
başladığım *akıllı telefon* maceramı yavaş yavaş terketmek istiyorum. O
cihaz 2003'te çalındığına göre, 2002 gibi almış olmalıyım. Aletin
kendisinde telefon yoktu ama ek bir GSM modülü takılıyordu, kambur gibi,
onunla kullanıyordum ve muhtemelen herkes garipsiyordu.

O zamandan beri Internet de, okunacaklar da, insanlar da ilginçliğini
kaybetti sanırım. Ben de bir *alo, alo* insanına dönüştüm. Bir de bütün
işleri tek cihazda yapmanın riskli bir tarafı olduğunu, aletin pili
bittiğinde telefon bile edemediğimi farkettim. Çölde su arayan adam
gibi, telefon şarj edecek vaha arıyordum son zamanlarda. Şimdiki
telefonun şarjı 10 gün gidiyormuş. Her zaman açık olmayacağına göre,
muhtemelen 1 ay da gider.

Hattın Internet paketini de kaldırıp, müstakil bir 3G modem aldım.
Telefondan kullandığım Internet, fast food dükkanından yediğim yemek
gibi geliyor. Şimdi Internet'e girmek için modemi yanıma almış ve açmaya
üşenmemiş olmam lazım, onu yapınca bilgisayarı da almış olmam ihtimali
kuvvetli.

Normal insanlara ufak, bana büyük işler bunlar.

--------------

Şikayet edecek çok şey var. Ne çok şey. Mesela bugün hatları şirkete
devrederken ne çok bekledik. Devlet dairesi gibi Turkcell. Uzun uzun
metinler ve ufak ufak yazılar. Hiçbirini okumadım. *İmzayı atanın tüm
malvarlığı Turkcell'in olsun* yazıyorsa da gitti hepsi.

--------------

Yazmak istediklerim bunlar değildi. Daha başka bir yerden başlamak
isterdim. Belki Dalay Lama'dan bahsetmek isterdim. 1959 yılında, yaşayan
1.5 milyon Tibetlinin %90'ı toprak kölesiymiş, alınıp satılan cinsten ve
Dalay Lama hakkında kötü söz söyleyenin gözü çıkarılır veyahut dili
kesilirmiş. Sevgi pıtırcığı gibi dolaştığına bakmayın diyordu biri.

Medyanın *iyi* ve *kötü* resimler çizmesinin hemen hemen doğrudan maddi
ve siyasi menfaatlerle ilişkili olduğunu düşünüyorum. Medya işi gereği
hemen her şeyi yalınkat sunuyor ve o hengamede kendinizi hangi tarafta,
beyaz veya siyah, hangi kutuda bulursanız orada kalıyorsunuz. Dalay Lama
da, Kapitalist sistemi ürkütmeyecek ama Çinlileri şeytanlaştırmaya
yarayan bir sevgi pıtırcığı olarak istihdam ediliyor.

--------------

Aşk yazılarından hoşlanmam. Aşkın yazısından hoşlanmam yani. Yazıya
dökülen aşk dökülmüş yaprak gibidir en fazla, bakıp hüzünlenebilirsin
ancak asla gerçeğine benzemez. O kadar saçma.

--------------

Tablet alınca BeyondPod'u yeniden kurdum ve podcast'leri ona aktardım.
Dinlenecek çok şey var ama zaman yok. Biri dinleyip anlatsa iyi
olabilir. Suyunun suyu.

Çok param olsa da *özetleyici* tutsam.

--------------

İnsanın zamanı kısıtlı ve aklını kısıtlayan bu. Öğrenecek zaman yok.
İmkan yok. Her şeyi bilemezsin ve bildiklerinin ne kadar iyi olduğunu
sonuna kadar takip edemezsin. Bir şeyler öğrenecek ve bunlarla yaşamaya
alışacaksın. belki daha iyisi var, belki daha önemlisi mevcut, belki
dünya hiç de bildiğin gibi bir yer değil ama sen yine de bir yerden
başlayıp, bir yerde biteceksin. Sonrası ne, uf.

--------------

İnsanın bir yerden sonra ebedi hayata kavuşacağına inanıyorum ama ebedi
bilgiye kavuşacağına inanmam daha zor geliyor. Cennetin akisleri bende
her zaman güzellik uyandırmıyor. Hristiyan cennetinin sıkıcı bir yer
olduğunu söylüyordu biri, ne kadar zevkli olursa olsun, milyon ve milyar
yıl aynı durumda kalmanın sıkıcılığı.

--------------

İlişki yazısı yazmak istiyorum bazen. Yani bu kadın erkek kadın kadın
erkek erkek ilişkilerinin hemen hepsinde bir anormallik var. Bildiğim
bir şey de değil. İnsanlar bana anlatırken anlıyormuş veya
ilgileniyormuş gibi yapıyorum ama duya duya artık alıştığım ve aslında
pek de ciddiye almadığım konular.

Dinlediğiniz kişi her zaman için suçu daha az olan taraftır mesela. Bunu
öğrendim bu zamana kadar. Kimse *ben mahvettim* demez. Kendini eleştirse
de, bunların yaşadıklarına nisbetle ufak olduğunu anlatır. Önemseseydi
zaten yapmazdı.

Allah bizi birbirimize bela olalım diye yaratmış herhalde. Ne diyeyim?

--------------

Dün Mudanya'da engellilerin arabaları için ayrılmış park yerinde
*engelli yerimi aldın, engelimide alırmısın* yazıyordu ve ben bu laftaki
derin hikmeti bırakıp, neden edatın ayrılmadığına takıldım. Oraya
parketmedim ama sorunun cevabı belli gerçi: Almam.

Bugün X- engelliler için bu kadar park yeri ayrılmasının gereksiz
olduğunu, kaç tanesinin arabası olduğunu dair girizgah yaparken, aklıma
*he, zaten gereğinden fazla olmasa bu kadar göze batmaması lazım* demek
geldi. Bir otopark doluysa ve engelliye ayrılmış park yerlerinin
10'undan sekizi boşsa ve diğer ikisi de zaten kafadan engelliyse bir
anormallik vardır, evet. Demek ki o kadar yok ihtiyaç sahibi.

Velakin bunu da bilemezsin. Bugüne dek bilerek hiç öyle yerlere park
etmedim. Dolanıp durdum, yine park etmedim. Ufak ihtimal de olsa adam
gelecek ve benim yüzümden uzak yere park edecekse, varsın ben on dakika
daha fazla dolanayım oralarda.

Aslında engellilere ücretsiz vale hizmeti verseler daha doğru bir iş
yapmış olurlar.

--------------

Belediye başkanı olursam logar kapaklarını kapattıracağım. İnce demir
plakaların üstüne beton, üstüne asfalt. Kazacak adamların eline de
detektör vereceğim. İki metrede bir logar kapağı, gir çık, gir çık,
hiçbiri de yolla muvazi değil.

Zamanında ev boyatırken, buvat kapakları gözüme batmıştı ve hepsini
kapattırmıştım. Elini tık tık vurup buluyorsun zaten yerini çok lazım
olursa. Hiç de bir şey olmadı. Normal bir evde on yılda bir buvat kapağı
açılır, ona rağmen her duvarda iki tane var.

Logar da benzer. Kırk yılda bir lazım olacak diye günde kırkbin arabanın
sinirini bozuyorsun. Madem seviyesini tutturmayı millet olarak
beceremiyoruz, olmuyor yani bu kapakları yolla aynı seviyede yapmak,
elimizin ayarı, ustamızın becerisi yetmiyor; o zaman hepten kapattıralım
da, kazacak adamın ya haritası, ya detektörü vardır. Çalınmadığı sürece
zaten açılmıyor o kapaklar.

Sadece o kapaklarla hallolan lağım işi de pek görmedim, o açılınca
genelde başka bir yeri de kazmak gerekir.

