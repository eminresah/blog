---
title: "Yevmiye 14001-22"
date: 2017-11-13 22:33:56
dp: 14001
featured_image: "/images/header-98.jpg"
images: ["/images/header-98.jpg"]
draft: true
tags: []
---




Unuttuğunu unuttuğunda her şey yeniden başlayacak. 

Eskiden tenasuhe inanırdım. Tam bir inanış değil, yani, *önceki hayatım
şuradaydı* manasında değil, *ruhun ruha etkisi* diyorlar, ruhların birbirine
karışması, ezeli bilginin oradan sadır olması şeklinde. Bir *benlik* işaret eden
her şey, adı ruhgöçü/reenkarnasyon/tenasuh de olsa manasızdır, ancak bir şekilde
birbirimize *bağlı* olduğumuz da herhalde *aşikar.*

Ölümden sonra dirilişin benim için en büyük zorluğu, *benlik* dediğimiz
meselenin bu dünyada kalmayıp, orada da devam etmesi. Şahsen, naçizane, dünyanın
bu gördüğümüzden, bildiğimizden, konuştuğumuzdan ibaret olmadığına, *namuhtemel*
denebilecek olaylara şahit ola ola iman ettim: Ancak bu *benliğin* bu dünyada
kalmayıp, başka bir alemde yeniden vücut bulması hala mesele. 

Bir yandan da *imtihan* ve *sorgunun* mahiyetini bilmediğimiz için, belki de
bize telmih edilen bu *kimlik* meselesinin, ahiret sorgusunun bireysel olmasının
bir temsil olduğunu da iddia etmek mümkün. Şahsen, naçizane, insanların
çevresinden koparılabilen canlılar olmadığını ve insanın imtihanının ve sualinin
de ancak *etrafıyla* beraber anlam kazanacağına inananlardanım. Buradan
yaklaşınca da *bireyin* tek başına bütün hayatından mesul olmasının zor olduğunu
düşünüyorum.

Bu iki nokta bende ahiretin düşündüğümüz gibi, ferdi sefa/ceza yeri olduğuna
inanmaktan ziyade, bu dünyadaki eksikliğimizin, aradıklarımızın tamamlanacağı
bir yer olduğuna inanmak daha iyi geliyor. Merak ettiklerin cevaplanacak veya
cevaplanmasına gerek olmadığını göreceksin, kaybolduğun ummanda tüm
bildiklerinden daha fazlasını bulacaksın. Aradığın tüm zevkler orada seninle
buluşacak, hatta onları aradığını bile unutacak kadar doyuralacaksın. Dünyayı
hatırlamayacaksın, çünkü bir hafızan kalmayacak. Bir benliğin olmadığında, tüm
alemin, tüm mahlukatın ruhlarıyla beraber ebedi bir hayat senin olacak.

Bunun gibi bir inanç, bende insanın asıl sorguya çekileceği *günahın* egosu
olduğuna dair de bir intiba geliştirmeye başladı. Aşk ummanına dalmana hangi
arızaların, günahların, kötülüklerin engelse, onlardan temizlenecek, ayrılacak,
egon yakılacak, kavrulacak... Sadece inkarcı bir egodan mürekkepse, egodan başka
bir şey yoksa yokoluncaya kadar *süresiz* yanacak.

---------

> Bugün iyi yapacak zamanın yoksa, yarın düzeltecek zamanın olacak mı? 
>                                                       -- John Wooden

Yazıları yazıp duruyorum, nasılsa yarın biraz bakarım, düzeltirim, ifadeleri
bozuk yerler var farkındayım.

Ancak programcıların kullandığı yukarıdaki sözü yeniden görünce aklıma geldi:
Acaba gerçekten düzeltecek vaktim olacak mı? 

--------

chatter stops  
light talks  
death is down  

------

Dinlediğim müziği, okuduğum kitabı ve seyrettiğim filmi paylaşırken,
başkalarının paylaştıklarına ne kadar baktığımı düşünüyorum. Hemen hemen hiç.
Bunların bir vakti var, insan *bağlamında* olmadığında, zamanı gelmediğinde ne
kitap okur, ne müzik dinler. 

Bunları paylaştığım zaman da genelde, *kendime not* şeklindedir, o sebeple. 

----------

**ben, ben, ben, daha ben, en ben, ben ben, dem ben, sen ben, bir ben, hep ben,
sır ben, ser ben, der ben, ben, ben ve ben, ben ve ben ve ben.**

Bu zamanın *edebiyatı* kısaca. 

----------


iki menzil arası  
hayallerin adası  
dünyanın kumkuması  
uykunun girdabına  
direnen el arabası   

--------------------

hepimiz aynı dünyaya bindik   
mecbursun bazı zamanlar kanatların yoksa  

