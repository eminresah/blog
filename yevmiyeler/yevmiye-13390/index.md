Yevmiye 13390
=============

:date: 2016-03-13 21:56:20 +0200

.. :author: Emin Reşah
.. :date: Sun Mar 13 00:53:32 EET 2016 
.. :dp: 13390 

Anaxagoras'a öldüğünde nasıl bir tören istediğini sormuşlar. Rivayet odur ki,
okul çocuklarının bir ay tatil yapmasını istemiş. Çocukların halinden anlayan
bir felsefeci.

Eski felsefecileri okurken, bazı zamanlar naifliklerine şaşıyorum. Misal,
Eflatun'un devlet kurmaya kalkması. Kendi fikrine bu kadar güvenmesi hoşuma
gidiyor. Asla bu kadar güvenle fikrimi savunamayacağım ama bir yandan da
fikrinin aşağı yukarı uygulanamaz olduğunu bildiğimden, yaşadığı hayal (pardon,
idea) dünyasına hayret ediyorum.

-----

Sinoplu Diyojen'in İskender'in *senin için ne yapabilirim?* sorusuna verdiği
cevap, İngilizce'de "ışığımdan çekilebilirsin* diye geçiyor. *Başka ihsan
istemem* kısmı bizim felsefecilerin eklemesi.

İskender'in Hindistan'a vardığında anadan üryan, bir kayanın üstünde oturup
gökyüzünü seyreden bir adamla karşılaştığı anlatılır. Adama *ne yapıyorsun* diye
sormuş, adam da *hiçliği tecrübe ediyorum* demiş, *peki ya sen?*, *ben de
dünyayı fethediyorum* demiş İskender. Sonra birbirlerinin aptallıklarına
gülmüşler.

------

Lawrence Freedman, Strategy kitabında, Richard Betts isimli bir stratejistten,
Churchill'in İkinci Dünya Savaşındaki direncinin stratejik olarak ne kadar
manasız olduğunu aktarıyor. Churchill savaşmaya devam kararı verdiğinde,
Almanların Britanya adalarına çıkması veya hava savaşını kaybedeceğini bilmesi
mümkün değildi. Almanlar, yeterince kaybı göze alıp, İngiltere'ye çıkarma
yapsalardı ve işgal etselerdi, Amerika'nın savaşa girmesi de anlamını
kaybederdi.

*The Man in the Iron Castle'da*, Amerika'nın Japonya'ya savaşı kaybetmesi ihtimali
işleniyor. Peki Amerika hiç savaşa girmeden Almanlar Avrupa savaşını kazansaydı,
yani 1941'e gelindiğinde savaş bitmiş olsaydı, ne olurdu? Buradan güzel bir
roman çıkar aslında ama yazacak adam yok tabii.

------

Komplocular, komplolarında bir *geleceği bilen* bulmak zorundalar. Churchill'in
geleceği bildiğini söylemek zorundasın, neden devam ettiğini açıklamak
için. Adam belki kuru inattan, herkeste bulunabilecek cinste bir kuru inattan
kaynaklanan motivasyonla teslim olmadı. Ama hayır, madem İngiltere Başbakanı
olmuş, tabii ki geleceği biliyor olmalıydı, yoksa nasıl oldu da savaşı kazandı?

Komplocu mantığını bir defa öğrenince, aslında okuması çok sıkıcı hale
geliyor. İnsanları eğlendirmek için komplo yazmak istiyorum ama memleketin
içinde bulunduğu ahval ve şeraitten, fazlasıyla ciddiye alınacağından
korkuyorum. Dalga geçsen geçilmez, ciddiye alsan alınmaz bir durum.

Twitter'da biri İstiklal Marşı'nın 571 hece, 1453 harften mürekkep olduğunu
söylemiş. Harfleri saymadım ama heceleri sayması kolay,
Kork-ma-sön-mez-bu-şa-fak-lar-da-yü-zen-al-san-cak, 14 hece. On kıta, her kıtada
dört mısra, sonuncusunda beş mısra. Kırkbir mısra. Kırkbir çarpı
ondört, 574. Hatırladığım kadarıyla vezne uymayan bir mısrası yoktu. Uzun ve
kısa hecelerdeki harf dağılımının benzer olduğunu kabul edersek de, toplam harf
sayısı 37x41=1517 ediyor. (Hepsini oturup sayacağımı mı sandınız?) Kur'an'ın
6666 ayet olduğu uydurması gibi, İstiklal Marşı'nın da 1453 harf olduğunu
uydurabilirsiniz, uyar.

Buradaki asıl sorun tabii ki Mehmet Akif'in Rumi takvimin cari olduğu bir
zamanda, miladi takvime göre *şifre* koyması. İstiklal Marşı'nın yazdığında
miladi takvim kullanılmasına daha dört sene vardı.

Bir de, bu *Hz. Akif* edebiyatının komik tarafı. Adam aslında Efgani, Abduh,
Reşid Rıza eksenini takip eden, bugün yaşasa hayli modernist bir müslüman
olacakken, bizim tasavvuf ehlinin elinde keramet ve velayet sahibi olup
evliyalaşmaya başladı. Elimizde ebcedle Safahat'a dalsak ne kerametler ve sırlar
buluruz kim bilir. Hz. Akif diyorlar ya. Aleyhisselatüvesselam.
