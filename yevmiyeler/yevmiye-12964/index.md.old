Yevmiye 12964
=============

:date: 2015-01-17 21:16:20 +0200

.. :author: Emin Reşah
.. :date: Mon Jan 12 09:29:35 EET 2015 
.. :dp: 12964 

Erkeklerin neden etek giymediğini düşünerek başladığım günlerden
biri. Herhanlde fazla rahatlattığı içindir. İnsanların daim rahat
durmaması gerekiyor, bunun için en rahatsız kıyafet çeşitlerini güzel
görünüyor diye sırtlarına geçiriyorlar. Topuklu ayakkabı giyiyor
kadın. Veya ceket. Güzel duruyor olabilir ama kısa ve bedene oturması
nadirattan. Boynuna kravat geçirmekse işin zirvesi. Nefes yolunu
daraltınca daha şık oluyorsun. Kendimizi asalım bari.

Takım elbise nedir? Kadınların güzel görünmek için kendilerine eziyet
etmesine yüzyıllardır alışığız ama erkekler? Takım elbiseyle yapılacak
tek iş masada oturup havadan şikayet etmek gibi geliyor. Sudan şikayet
etmek. Hayattan şikayet etmek.

Giymiyor muyum? Giyiyorum. Mecburen. Herkese yazılarımı verip,
*bunları okuyun da gelin, ne anlamaz insanlarsınız* demek mümkün
olmuyor. O zaman onların dilinden konuşmak gerekiyor, takım elbise ve
pahalı saat dili. Pahalı saatim yok gerçi. Pahalı telefon da geçer
akçe şu sıra ama o da yok. Pahalı araba desen o da yok. İnsanların
*itibar uğruna* döktükleri parayı görsen, dudağın uçuklar.

*Sistemde* şöyle bir şey var, anladığım kadarıyla: Sistem sana para
vermek için bu paranın aleyhine dönmeyeceğine ikna olmak
istiyor. Bunun de en kolay yolu verdiği parayı harcatmak. Gençleri
bilmem de, koca koca adamların pahalı araba sevdası, kullanmayı
bilmediği telefon sevdası, gösteriş merakı bundan biraz. Aynı kıyafete
markası uğruna on kat fazla para verebilmek de. Buradaki aptallığın
herkes farkında, en azından akıllılar farkında ancak şunu da
biliyorlar: Eğer para harcadıklarını göstermezlerse, para
kazanamazlar. Onun için adam tek evini satıp, arabaya
yatırıyor. Onunla iş görüşmesine gittiğinde ağzından ne çıktığı önemli
değil. Öyle sanıyor veya.

Bunlar aklıma geldiğinde, kendi kendime şunu söylüyorum: Biz sistemi
içinde yer almaya değil, sistemi değiştirmekle memuruz. Bunun yolunun
da da gösterişten geçmediğini tahmin ediyorum. Çünkü o dili konuşarak,
Adnan Oktar ne kadar değiştirebildiyse, en fazla o kadar değişir
sistem. Hiç. Sıfır.
