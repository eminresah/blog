Yevmiye 13402
=============

:date: 2016-03-30 23:33:28 +0300

.. :author: Emin Reşah
.. :date: Thu Mar 24 23:43:31 EET 2016 
.. :dp: 13402 

Karaman'daki malum mevzuda bir mevzi bulup atlamaya imkan bulamadım. Konunun
ayrıntılarını merak ettiğimden değil, ortalıktaki dezenformasyon acayip
boyutlara ulaştığından, bu konuda değil ama böyle bir konuda ne yapılması
gerektiğini düşündüm.

Böyle bir konuda, hedeflerin en önemlisi, mağdurların normale dönmesi için ne
gerektiğini düşünmektir. Suçluya (suçu sabitleştikten sonra) verilecek cezanın,
bu iyileşmede ne kadar faydası olur bilmiyorum. Şahsen bu ikisi arasında bir
bağın varlığından emin değilim. İnsanın canını yakan birinden hukuk yoluyla da
olsa intikam alması, yaşadığı acının üstesinden gelmeye yardımcı olur mu
bilmiyorum. Ceza daha çok olayın tekrar etmemesi için bir önlem olmalı yoksa
insanların yarasını sardığını, sarabileceğini hiç sanmıyorum.

Buradaki çocuklar için de böyle. Failin ceza alıp almaması veya bu cezanın şu
veya bu olmasının çocuklar açısından bir farkı olacaksa, ceza buna göre
belirlensin. Dahası eğer bu vakıf, doğrudan sorumlu olmadığı halde, çocukların
hayatını düzeltme adına bir fayda sağlayacaksa, şubesini veya kendisini hepten
kapatması da çok bir bedel değil.

Bizde bu vakıf, cemaat, parti vs. konularında, *düşmana yem etmemek* refleksi
var. Bu kötü bir refleks değil. Siyasetçilerde *adamını yem etmemek* şekline de
dönüşüyor. Naçizane bu ilkenin Erdoğan tarafından gerekli gereksiz herkes için
kullanıldığını ve onu sonradan sırtından vuracaklar için bile safça bir vefa ile
hareket ettiğini düşünüyorum. Yanlış yapanı bu kadar sırtlamasına, arkasında
durmasına her zaman gerek yok.

Ancak birbirimize güven duyacaksak, bu biraz da *yanlış yaptığımızda* her şeyi
kaybetmeyeceğimize dair de bir güven olmalı. Bizde mücadele kana kan, dişe diş
geçerse mücadele sayılıyor, yoksa danışıklı dövüş diyorlar. Ancak aramızdaki
dövüşleri danışıklı yapmak, dışarıya savaşıyor izlenimi vermekten daha uygun.

Velakin söylemek istediğim bu değil. Bu ilke, yani bizden olanı rakibe
yedirmemek ilkesi, bir yerde, kurumların pozisyonlarını istismar etmesine de
sebep oluyor. Ensar vakfıyla alakalı söylemiyorum, muhtemelen ne böyle anılacak
bir niyetleri, ne de faaliyetleri vardır. Velakin elimizde *The Cemaat* adı
verilen ve kendi bulunduğu yeri, akla gelebilecek her şekilde istismar eden bir
yapı var. Bunun aslında böyle kurumlardan, vakıflardan, partilerden, durumunu
istismar etmek isteyeceğe karşı da bir duruş getirmesi lazım.

Bunun için de şöyle bir ilke tarafındayım: *Bizden* kişiler, *bizden* kurumlarla
karşı karşıya geldiklerinde, mağdur olduklarında, kişilerin tarafında durmak,
kurumların tarafında durmaya yeğdir. Aynı şekilde, *bizden* kurumlar, *bizden
olmayan* kişilerin ve kurumların karşısında sonuna kadar savunulmayı
hakeder. Birinci ilke yozlaşmayı ve istismarı önlemek için önemlidir. İkinci
ilke ise bunların bulundukları yerlerde, olabildiğinde güvenle hareket
etmelerine imkan verir.

Kimin bizden olup, bizden olmadığını da, konudan konuya düşünüp bulmak
lazım. Ensar vakfı üzerinden İslam'ı karalamaya çalışan biri, bu konuda bizden
değilken, bir ecnebiyle karşı karşıya geldiğinde bizdendir. Burada sadece dini
aidiyetlerden, cemaatlikten bahsetmiyorum.

Aramızda adaleti arayıp, birbirimize yumuşak davranmak ve dışarıya da sert ve
tavizsiz olmak. Ahir zamanda genelde bunun tersi yapılıyor. Onun için de iflah
olmuyoruz.
