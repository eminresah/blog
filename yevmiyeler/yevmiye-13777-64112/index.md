---
title: "Bilginin Kalitesi"
date: 2017-03-16 21:28:48
dp: 13759
featured_image: "/images/header-59.jpg"
images: ["/images/header-59.jpg"]
draft: true
tags: []
---

Din ve bilim tartışmalarında hep *Evrim* diye bir konu var, daha doğrusu bilimin
aslında ne kadar *ideolojik* olduğunun bu tartışma gündeme gelince
*farkediyoruz.* Çok uzaklardaki yıldızların etrafında yeni gezegenler
buluyorlar, buna güveniyoruz ama insanın kökeni konusunda söyledikleri hoşumuza
gitmiyor: *Bizim kitabımızda böyle yazmıyor.*

Buna bir de son 50 senedir çimlenmekte olan *gerçek, anlatılardan bir anlatıdır*
(narrative) kafasını da ekleyebiliriz. Bilimsel gerçek de, herhangi bir dini
gerçek *gibi* bir gerçekse, o halde bu farklı gerçeklerin, doğruların,
hakikatlerin *o kadar da* birbirinden farkı yoktur. *Fikrini* bunun üzerine bina
eden ve bilimin kendi ideolojisinden o kadar da farklı olmadığını söyleyen çok
kimseler görüyorum. Bilimi ideolojilerden bir ideoloji gibi görünce,
söylediklerinin *ideolojik* olduğunu söyleyip ciddiye almayabiliyoruz.

Bunun iki tarafı var: Bilim belli bir ölçüde ideolojiye dayanıyor, diyelim aklın
kainatı anlamakta doğru bir araç olduğu kabulünü yapmadan bilim yapamıyorsunuz,
kainatın bir deneyden diğerine temel değişiklik göstermediğine inanmak da
gerekiyor. Uzayın diğer bir köşesinde fizik kanunlarının buradaki gibi olduğunu
da kabul etmek gerekiyor. Bunlar ideolojik tercihler. Aynı şekilde bilgi edinme
faaliyetine bir *üst-akıl* dahil etmemek de ideolojik. Bilimcilerin ara sıra
Tanrı'dan bahsetmesi yanıltıyor: Bilimin Tanrı'nın varlığı veya yokluğu
konusunda *tarafsız* kalması da ideolojik, çünkü doğrudan ilahi bir müdahale
olduğunu kabul ederseniz, bilgi edinme faaliyetine bunu da dahil etmek gerekir,
ancak bunu dahil edince söyleyebileceğiniz *Allah öyle yaratmış* demekten öte
olmuyor.

Bilimin buradaki amacı *bilginin kalitesini* yükseltmek. Tanrı var veya yok,
bunun hakkında bir karar vererek başlarsak edineceğimiz bilginin kalitesiyle,
karar vermeden başladığımızda edindiğimiz bilginin kalitesi değişiyor. Şahsen
bilimin gerçekleşmesi için gerekli, insanın aklıyla, çevresini gözleyerek
gerçeği bulabileceğine inanmasının Tanrı'ya inanmadan mümkün olmayacağını
düşünüyorum, yani insan sadece kendinden ibaret bir canlı olarak içinde
bulunduğu evrenin bir gerçeği olup olmadığından emin olamaz. Bununla beraber,
*amacımız Tanrı'nın varlığını kanıtlamak* diye başlayınca edinebileceğimiz
bilginin de, o çerçevede kalmak gibi bir derdi oluyor. Çünkü *Tanrı fikri* her
şeyi ihata eden, bütün anlamların mebdei ve bilgi edinme faaliyeti fazlasıyla
*sonuna koşan hikaye* karakterine bürünüyor. 

Burada farklı anlatıların arasındaki asıl farkın ürettikleri bilginin kalitesi
olduğu ve tekrarlanabilir deneye dayalı bilimlerin, daha kaliteli bilgi
ürettiğini iddia edeceğim. Yani falanca anlayışına bağlı bir *gerçekle* kişiden
bağımsız bir anlam içeren *gerçek* arasında önemli bir kalite farkı vardır.

Her ikisi de dilin yapılarından geçerek bize ulaştığı için, benzer paketlerde
sunulan bu bilgilerden biri hayli uzun ömürlü olabilirken, diğeri birkaç farklı
durumda bozulabiliyor. Bilimin amacı mümkün mertebe uzun vadeli bilgi
üretmek, bunu yapamadığı durumlarda, elindeki bilgiden mümkün mertebe uzun
vadeli olabileceğini düşündüğü bir anlatı oluşturuyor. İnsanın kökeni konusu
mesela böyle, diğer pek çok konuda da, bilhassa Tıp ve biyolojide söylenenlerin
bazıları *makul* göründüğü için üretilmiş, aslında deneye dayanmayan bir çeşit
bilgi. Üzerindeki *son kullanım tarihi* bilimsel bilgi olduğu için hayli uzun
görünüyor ama mesela 10 sene önce *tereyağ kalp damarlarını tıkıyor* bilgisi
böyleyken, son yapılan deneyler, yağın o kadar da zararlı olmadığı bilgisini
üretiyor. Yani bilimciler her zaman ürettikleri bilginin kalitesi konusunda
dikkatli değil. Bu kalite düşüklüğünün bilimsel metodun geneli için şüphe
uyandırıcı hale geldiği bir zamandan geçiyoruz. 

Bilgiyi üreten kurumları kurarken, bu bilginin de, diyelim makine parçası gibi
bir şey olduğunu ve kalitesi bulunduğunu gözden kaçırmamak icap ediyor. *O da
bilim, bu da bilim* demek, *o da araba, bu da araba* demeye benziyor bir süre
sonra, ikisi de aynı adla anılıyor ama biri düz yolda bırakıyor, diğeriyle
dağları ve taşları aşıyorsun.

Peki bilginin kalitesi üretimindeki tek kriter mi? *Hakiki* bilimsel bilgi,
tekrarlanabilir deneye dayanır, bu sebeple pahalıdır ve pek çok durumda deney
yapılamaz. String teorisi için mesela yapılacak deneyler dünyadan büyük bir
parçacık hızlandırıcı gerektirir, siyahçukur (karadelik) teorilerini deneye tabi
tutamazsınız. İnsani bilimlerin hiçbirinde deney makul bir yol değildir. Bir
ilacın tam etkilerini meydana çıkarmak için gerekli deneyler, onun uzun vadeli
etkisini de içerir ve bu deneyleri yapmaya kalkınca bazıları hiçbir zaman
piyasaya çıkamaz. Bunların hepsini aynı ambalajla sunduğumuzda, insanlar bu
sefer, *bilimciler şarlatan mı?* diye söylenmeye başlıyor, son zamanlardaki bu
*dünya düz* saçmalığının bir sebebi de bu. Çünkü nedir, o da anlatı, bu da
anlatı, birinin daha kaliteli bilgi olmasına dikkat etmezsen, diğeri daha
heyecan verici bile olabilir. 

Gözlediğim kadarıyla şöyle: Bilginin kalitesi arttıkça uygulanması
zorlaşır. Uygulamada kısa yollar kullanmak zorunda kalırsınız ve bunların da
kaliteli bilgiden olması gerekir, ama her adımda insanın kaliteli bilgi bulması
imkansızdır. Bilhassa tıpta bunu çok görürüz. Hastaya bir tedavi sunma ihtiyacı,
bu tedaviyi uzun uzun deneye sokmaktan önemlidir. İşler kötü giderse çok baş
ağrıtır, *yalanmış* denir, *başka hastalıklar yapıyormuş* denir ama çok defa
kötü niyetten değil, *çözüm gibi* durduğu için böyle yapılmıştır.

*Hayatı nasıl yaşayacağımız* bilgisi de böyledir. Ahlaken bütün durumları
deneyemez, bütün ihtimalleri düşünemezsiniz, önünüzdeki yolların tam olarak
nereye çıktığını bilemezsiniz. *Dini bilgi* burada devreye girer ve bize bir
anlatı sunar, *öldükten sonra burada yaptıklarınızdan hesaba çekileceksiniz.* Bu
deneye tabi bir bilgi değildir. İnsanın göründüğünden ibaret olmadığına imana
ihtiyaç duyar, insani bir bilgi olduğu için de denenmesi mümkün değildir. Onun
için dini bir fikrin anlattıkları, *bilgi kalitesi her şey değildir* der,
*uygulama da gerekir, inanmak da gerekir, aynı doğrular üzerinden birbirini
tanımak da.*

Bu sebeple dini bilgiyi, bilimsel bilginin karşısına koyup, *aynı kalitede*
olduğunu iddia etmek, en başta dini bilgiye zarar verir. Onun önemi, net soru
sorulması ve tam bir cevap alınması mümkün olmayan noktalarda insana rehberlik
etmesidir. Bunları görmezden gelir, bilimden beklediğimizi dinden, dinden
beklediğimizi bilimden beklemeye başlarsak, elimizdeki bilim de, din de asli
fonksiyonlarını icra edemez hale gelir. 






