=============
Yevmiye 13275 
=============

:date: 2015-11-22 11:51:04 +0200

Bir yerde *sen kimsin* yazıyordu? Kimden ibaretsin? Senin anlamın nedir?

Diyor ki *bunu binlerce saat meditasyonum esnasında düşündüm. Sonunda karar
verdim ki ben bu kararı vermeyi bkleyen, acıyı farkeden ve sevincin hesabını
yapan, her şeyin arkasındaki o *Benlik*im.*

*Ben kimim* sorusu herkesi meşgul ediyor. Bunu mümkün mertebe basit cevaplayan
insanların avantajları var. Diğerleri felsefi lakırdı ürettiğiyle
kalıyor. 

İnsan bir yerde bütün su sözlerin pek anlamı olmadığını ve doktrinin de, sözün
de hakikatten kendisini uzaklaştırdığını düşünüyor.

Söz ve doktrinin fazlası, insanda *yapaylık* uyandırıyor.

-------

Sabah 7 feribotuyla İstanbul'a gidiyorum. Bunu da feribotta
yazıyorum. İnsanların çoğu, beşik kıvamındaki deniz otobüsünde bu saatlerde
uyuyor. Ben neden uyumuyorum? Neden kafamı koyup şekerlemek varken, siyah bir
ekrana bakıyorum? 

Geçenlerde neden pek çok işe bu kadar *gayretli* olduğumu düşündüm. Aslında
tembel bir insanım ama işine göre tembel. Sevmediğim ve lüzumsuz gördüğüm işin
tembeliyim. Bunun zararlı olduğunu düşünmüyorum. Hemen hiç zararlı değil
bence. Faydalı bir tembellik. 

Önceden tembellikten utanırdım. Onun için hepsini değilse de, bir kısmını tedavi
etmem gerekti. Tedavisini iki yolla buldum. Birincisi düşünmeye ve üşenmeye
fırsat bırakmayan rutinler bulmak. Alışkanlık haline gelmiş işlere üşenmeye
fırsat bulamıyorum. Üşenen kadar iş yapılmış oluyor. Onun için kuvvetli
rutinlerin olması önemli. 

Pavlovyen şartlandırmalar kullanmayı seviyorum. Kendimi şartlandırmak, zil
duyunca harekete geçmek, ezan duyunca namaz ihtiyacı duymak gibi
konular. Alışkanlıkların üşenme tedavisinde önemli etkisi var. İnsan kafasındaki
*üşenme modülü* devreye girmeden harekete geçince üşenemiyor.

Şu sıralar denediğim, 25 dakika çalışıp, bir bardak su içip, biraz hareket edip,
üç adet fıstık yemek. Buna mesela üşenmiyorum. Bunlardan tekrar tekrar
yapıyorum.

------

İkincisini de şu: Bir işi yapamıyorsam, yapmak istemiyorsam, muhtemelen bunun
yapılmaya değmediğini veya yapacak uygun insanın ben olmadığımı düşünmeye
başladım. Önceden yapmadığım için bir suçluluk hissederdim. Hala biraz var,
ancak bunu yerine kendimi üşengeçliğin sebebini anlamaya odakladım. Bu da büyük
ölçüde işe inanmamaktan kaynaklanıyor. Böyle işleri de başkasına yaptırmayı
öğrendim. Önceden tabii *başkasına yaptırma* imkanım yoktu, tembelliğimin meşhur
olmasında bu imkanımın olmayışının da etkisi vardır.

Tembelliğin üçüncü bir türü de, ne yapacağını bilmemekten kaynaklanan tembellik. 

Bu konuda da David Allen'ın GTD (Getting Things Done) yöntemini kullanmaya
başlayalı, yapacağım, yapmam gereken işlerde bir sonraki *fiziksel* adımın ne
olduğunu düşünmeye başladım. Nereden başlayacağını net olarak bilmenin önemli
bir faydası var, çünkü somut olarak bilinen bir iş insanın gözünde küçülüyor ama
soyut kalmış iş büyüdükçe büyüyor. İnsan bir sonraki fiziksel adımı düşünmek
istemediği için işi bir kenara atıyor.

Yürüttüğüm yirmiye yakın irili ufaklı *proje* var. Bunların bir sonraki
adımlarının ne olduğunu bildiğimde harekete geçmesi kolay oluyor. Katkat daha
kolay oluyor hem de.

-------

İstanbul trafiğiyle ilgili tek makul çözüm herhalde bütün ana yolların paralı
olması ve bununla toplu taşımanın subvanse edilmesi. Arabayı trafiğe çıkarmak
günlük 10 lira olsun ve toplu taşıma ücretsiz. Bu sayede *bugün arabayla çıkmam
gerçekten gerekli mi?* diye düşünür insan.

-----

Akşam İstanbul trafiğinde feribotu kaçırdık ve bir sonrakine bilet
aldık. Trafikte İstanbul paradoksu diye bir şey var, tramvayla yetişebileceğimiz
feribotu taksiye bindiğimiz için kaçırdık. Bu gecikmiş feribotta yanıma biri
oturdu. Geldiğinde elinde gofret vardı, sonra gidip bana da aldı. Hayatımda ilk
defa tanımadığım bir adam bana gofret verdi. Normalde yemem ama ben de
aldım. Yol boyu konuştuk. İşten güçten, azıcık siyasetten. Bu durumların hemen
hepsinde olduğu gibi adam *ben seni bir yerden tanıyorum ama* dedi. Ben de yine
hepsinde olduğu gibi *bunu bana hep söylerler ama pek zannetmiyorum* dedim.

Giyim işiyle uğraşıyormuş, dükkanı varmış. Elindeki torbayı işaret edip, *numune
mi götürüyorsun?* diye sordum, *arkadaşım gömlek dükkanı açmış da*
dedi. *Bedenimiz aynı, bir tane veriyim* diye ısrar etti. *Yok, istemem,*
teşekkür, teşekkür.

Bildiği iki dil Türkçe ve Kürtçe'ymiş ama başka dilleri de öğrenmek
istermiş. Altı çocuğundan biri Mardin'de askermiş. 28 gün kalmış. Allah sağ
salim kavuştursun diye dua ettik. Siz de edin. Böyle adamlar evlat acısı
yaşamasın.
