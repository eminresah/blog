---
title: "Yevmiye 13466"
date: 2016-05-28 13:45:23
dp: 13466
draft: true
tags: []
---

«Senden gelecek medeniyet olmaz olsun» diyecek kadar inatçı mısın? Yoksa
«medeniyet olsun da, kimden gelirse gelsin» mi diyorsun? 

-----

Türkiye'nin halleri beni iyice sıkmaya başladı. İnsan günde birkaç defa
yıkanıyorsa ve suyun altına girdiğinde, önce beş dakika sıcak, sonra beş dakika
soğuk, beş dakika daha sıcak, daha sonra beş dakika soğuk suyla yıkanıyorsa, bir
süre sonra sinirleri iyice bozulur. Benim bir Türkiye, bir Dünya, bir eski, bir
yeniye bakıp durmam da benzer.

Bu kadar farklı kültürü, bu kadar sık kontrol edince bir tuhaflaşmaya başlıyor
her şey. İnsan inançlarını daima sorgulamaz, bu insan için doğal bir durum
değildir, bir inancı edinirsin, sonra onunla en kötü ihtimal yirmi sene, otuz
sene yaşarsın. İnsanların ekseriyeti, hayatı boyunca temel fikirlerinin
hiçbirini elekten geçirmez.

Maalesef artık her gün, bir tarafta diyelim Tanrı fikrinin *saçmalığına*
inandığından tartışmayanla, o fikrin *mutlaklığından* emin olduğu için
tartışmayan kimselerin yazdıkları arasında gidip gelmekten, bir tarafta panteist
kılıklı, diğer tarafta tecessüm meraklısı envai çeşit lafı didiklemekten, okuyup
okuyup içimden herkese *sen de haklısın* demekten sıkıldım. Aslında hiçbiri
haklı da değil, hepsi de yarım yamalak bir şeylere inanıyor. Ancak benim bu
inancım da onların inancından daha *tam* değil.

-----

Basit bir problemi çok zorlanarak çözdüm. Bu da ayrı bir sıkıntı
konusu. Verdiğin sözleri, imzaladığın sözleşmeleri yerine getiremeyebilme
riskinin sıkıntısı. İnsanların ekseriyeti, hayatı boyunca nasıl yapılacağını
bildiği şeyleri yapar. En azından kendisi bilmiyorsa da, başkası biliyordur ve
onlara sorma imkanı vardır. Veyahut, bunlar da yoksa, daha önce birileri
yapmıştır ve bir kaynak bırakmışlardır. İnsanların *iş* dedikleri çoğunlukla
böyle.

Ama benimkisi? Neden kimsenin daha önce yapmadığı işleri yapmaya çalışıyorum?
Zorum nedir? Mırıl mırıl yüzyıllardır tekrar edilen lafları, kepçeyle alıp,
kaşıkla dağıtarak hayatını geçiren insanlardan neden olamıyorum? Bendeki bu ego
mu, yoksa aptallık mı, veyahut başka bir hastalık mı bilemedim.

------

Yüzyıllarca önceye dayanan bir kültür sahibi olmak insanı söylediklerinde,
yaptıklarında daha haklı kılar mı? Bizim kültürümüzün, diğerlerinden daha güzel
olduğunu söylüyorlar, öyle mi gerçekten?

Afrika'nın bir bölgesinde bulunan bir kabilenin kültürünün de o kabile için
değerli olduğunu kabul ederiz. Belki onlar, yüzlerini çok orijinal ve *güzel*
boyuyorlardır. Ancak bu onları sair konularda ciddiye almamızı
gerektirmez. 

Eskiden güzel işler yapmış olmaları, *ecdadın* tüm dünya tasavvurunun doğru
olduğu veya yaptıkları her işte isabet kaydettikleri anlamına gelmez.

Bizim en büyük derdimiz, geçmişimizin çok büyük olması. Büyük kaza atlatan
adamın bir daha arabaya binmeyişine benzer bir korku var bir yandan, bir yandan
da eski günlerin avuntusu. Geçmişin geçmişte kaldığını, ölenin hep öldüğünü,
Budin'in, Belgrad'ın, Atina'nın, Selanik'in düştüğünü, oralardaki türbelerin,
camilerin yıkıldığını, dedeleri oralarda at binemeyenlerin bizi artık gezmeye
bile almak istemediklerini. 

Geçmişi geçmişte bırakıp mı ilerleyebiliriz, yoksa geçmişi unutmadan mı? Eski
hikayelerin sonunu değiştirmeye çalışmak mı daha iyidir, yeni hikayelere
başlamak mı?

Batı eski hikayelerini aynen devam ettirmedi, yoksa hala harala gürele haçlı
seferi düzenliyor olurdu. Bilim gibi, Demokrasi gibi yeni hikayeler buldu ve o
sayede eski hikayelerin de sonunu yeniden yazabileceğini farketti. Bizim de
yapmamız gereken bu mu? Yoksa geçen bir yerde bir Batılı'dan okuduğum, «Batı
maddeyi kazanırken manada kaybetti, Doğu ise manayı hala koruyor. Doğu'nun maddi
eksiklerini tamamlaması mümkündür ama Batı'da maneviyatı yeniden inşa
edemeyiz. Bir sonraki savaşta bunun için yenileceğiz.» demesini mi ciddiye
almalıyız?




