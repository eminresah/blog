---
title: "Kayı Boyusu"
date: 2017-02-17 00:11:33
dp: 13731
featured_image: "/images/header-31.jpg"
images: ["/images/header-31.jpg"]
published: true
tags: ["tarih"]
---



Hakan Erdem'in [Şu Kayı Boyu efsanesi](http://ift.tt/2kiJppd) isimli yazısından: 

> Yazıcıoğlu Ali’nin büyük ihtimalle 1423 yılında kaleme aldığı Tevârih-i Âl-i
> Selçuk’da Osmanlı hanedanının, Oğuz boylarının en “ulusu” olan Kayı’dan
> geldiği vurgulu bir şekilde söylenmektedir. Wittek de zaten bu noktaya dikkat
> çekerek 15. Yüzyılda ortaya çıkan bu rivayeti şüpheli bulmuş, başka
> kaynaklarda farklı rivayetler olduğunu, ancak Yazıcızâde’nin eserinden sonra
> II. Murad’ın sikkelerinde Kayı damgası kullanıldığını ve Osmanlı hanedanının
> Kayı olmayı benimsediğini söylemişti.


Osmanlı hanedanı neden hangi boydan olduğunu görmek için 2. Murad devrine kadar
bekledi? Bu konudaki *hipotezim*, Timur mücadelesi ve akabinde ortaya çıkan
meşruiyet meselesini bu şekilde çözmeye çalıştıkları yönünde. Timur, Cengiz
Han'ın torunu olduğunu söylerken ona cevap vermek için Cengiz'den daha büyük bir
ismi, Oğuz Kağan'ı öne sürmek gerekiyordu ve kendileri de *en hakiki Oğuz*
oldular bu sebeple. 

> Aşıkpaşazâde, Osmanlı soyunun son kertede kimden geldiğini anlatırken “Elhâsıl
> Gök Alp neslidür kim Oğuz Han oğlıdur” diyor. Zaten eserinin başında verdiği
> hayâlî silsilede de “Gök Alp ibn-i Oğuz” diye açıklık var. Oğuz Han’ın oğlu
> olan bir Gök Alp! Oğuz kabile jeneolojisine göre bir boy Gök Han/ Alp’den
> gelirse, istese de Kayı olamaz. Peki, Fuat Köprülü bu jeneolojiyi bilmiyor
> muydu ki Kayı rivayetinin, diğer rivayetle “tezat” teşkil etmediğini “sadece
> onu tamamlayıcı” olduğunu söyleyebilmişti? Ama bunu yapabilmek için evvela
> başka kaynakların diğer boyları işaret etmediğini sadece genel olarak
> Osmanlı’nın Oğuz’dan olduğunu söylediklerini yazmak gerekir ki o da öyle
> yapmıştı zaten.

Bu örnek de tarih yazıcılığımızın lakaytlığı ve saçmalığı açısından güzel bir
örnek olmuş. Bizde tarihçiler önce bir fikir sahibi olup, sonra buna uygun delil
bulmakla meşgul oluyorlar sanırım. (İyileri delil bulmakla meşgul oluyor, daha
aşağı tabaka delil falan da aramadan kurguyu tarih diye sunuyor bize.)

Bugün için Osmanoğlu'nun hangi boydan geldiğinin pek bir önemi yok, artık
meşruiyeti soykütüğünde aramıyoruz. Ancak *fantastik kurgu* cinsinden hikayelere
hala ilgi var ve insanlar *tarih* diye bunu öğrenmeyi tercih ediyor. Neden,
çünkü tarihin kendisini öğrenmek hem zor, hem de bizi heyecanlandıracak
hikayeleri sunmuyor. 

Bir yerde biteceğini umuyorum bunun, giderek şiddetlenen bu *kurgu tarih*
merakının bir yerde son bulacağını, dizilerden bıkacaklarını ve yirmi yıl sonra
şimdiki dizilere bizim Cüneyt Arkın filmlerine güldüğümüz gibi
güleceklerini. Umut herkese lazım. 

