Yevmiye 13270
=============

:date: 2015-11-15 00:10:28 +0200


Coursera'da *Learning How To Learn* diye bir dersi takip ediyorum. Ara sıra
videolarını seyrediyorum, takip edip de fazla bir ilgim yok. 

Bir şeyi okuduğunda, kitabı kapatıp hatırladıklarını yazar, sonra tekrar kitaba
bakar ve yazdıklarının doğruluğunu kontrol edersen, *yatırdığın* zamana göre en
verimli öğrenme *getirisini* elde ediyormuşsun. Bunun yanında *altını çizme*,
*kavram (zihin) haritası yapma* vs. gibi teknikler hep geride kalıyormuş.

Unutmayayım diye yazdım. Şimdi videoyu tekrar seyredip, doğru mu anlamışım ona
bakacağım.


-----

*Allah, Felsefe ve Bilim* kitabında Enis Doko'nun *Aksiyolojik Argüman* isimli
bir yazısı var. Kısacası *nesnel ahlaki doğrular varsa, bunları herkesin
vicdanına koyan bir Tanrı da vardır* diye bir *delil.*

*Realizm* kelimesi, Felsefe'de günlük hayatta anladığımızdan farklı anlamda
kullanılır. *Matematiksel Realizm* mesela, matematiksel nesnelerin günlük
hayattaki nesneler gibi *gerçek* olduğuna inanmaktır. Buna inanınca, Matematik
bir *keşif* işi olur, zaten orada olan bir takım kavramları *keşfedersin.* Aksi
halde Matematik *icad* konusu olur, aslında orada olmayan bir takım kavramları
icad eder ve kullanırsın. 

*Ahlaki Realizm* de bunun gibi, ahlaki doğruların *gerçek* olduğunu ve insan
bağımsız varolduklarını söylüyor. Doko da bu kabulle başlayıp, çeşitli
örneklerle Ahlaki Realizm'in tutarlı bir pozisyon olduğunu anlatmaya
çalışıyor. Naçizane ben pek ikna olmadım. Neden ikna olmadığımı yazıya
dökecekken, *İtirazlar* kısmında *Platonik Ateizm* bahsinde, bahusus *Ahlaki
Doğruların* Tanrı olmadan bir İdeler Evreninde varolmasının tasavvur
edilemeyeceğini anlatırken, söylemek istediğim her şeyi söylediğini farkettim. 

Yani yazı *kendi kendini intihar etmiş* gibi oldu. Eflatun'un İdeler dünyasının
tuhaf ve saçma olması konusunda hemfikirim ama bu Ahlaki Realizm denen mesele de
ona çok benziyor.

Teknik Felsefeci değilim, *Nesnel Ahlaki Doğrular* ve *Ahlaki İdeler* arasında
eminim çok farklar vardır ve bilenler uzun uzun yazı üretebilirler. Ancak bu
ikisinin, *Tanrı'ya delil* bulacaksak pek bir farkı yoktur. Eğer *insanlardan
bağımsız ahlaki doğrular vardır* makul bir pozisyon geliyorsa, o makul pozisyonu
ideleri eleştirdiğimiz gibi eleştirebiliriz.

Mesela *çocuklara tecavüz etmenin doğru olmadığı nesnel bir ahlaki kural olabilir*
diyebilirsiniz. Ancak neticede işin içinde bir tür olarak insanın olduğu hiçbir
konu *nesnel* değildir. Eğer yeryüzünde en az bir kişi bu sapıklığı yapıyorsa,
*herkes bilir* kuralı geçerliliğini kaybeder. Dahası zaten ahlak kuralları
dediğimiz konu, insanın içinde potansiyel olarak bulunan kötülüklere karşı
konulmuştur. Kimsenin aklına gelmeyen kötülüğü yasaklayan bir ahlaki kural da
yoktur. Buradan devam edince, ahlakta tam manasıyla bir *nesnellik*
olamayacağına varmak uzun sürmez. 

------

Kitabın şu an okuduğum bölümünde de *Hilbert Oteli* kavramından delil bulmaya
çalışıyoruz. Otuz sayfa yazmış ama söylemeye çalıştığı «sonsuzluk diye bir şey
yoktur, o halde kainatın da bir başlangıcı vardır, bu başlangıcı da yaratan
Tanrı'dır» sanırım.

«Madem sonsuzluk diye bir şey yok ve bu çok paradoksal, Tanrı nasıl sonsuz
oluyor?» diye sorasım geldi ama bakalım daha bitmedi yazı.

Kitap müslüman halimle beni ikna edemiyor, Ateistler okuyunca ne düşünüyor merak
ettim.


