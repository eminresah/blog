---
title: "Murakabe 13017"
date: 2015-03-14 01:25:04 +0200
dp: 13017
draft: true
tags: []
---

Bir gerginlik halinde görüyorum seni, nedendir?

Bir yandan işler çoğaldı, Onun stresi. Bir yandan genel düşüncelerin
akışı değişiyor. Onları gerilimi. Beynimin bir yerleri devamlı kanıyor
ve ben oralara devamlı pansuman yapıyorum gibi geliyor. Bunların hepsi
ayrı yara bende.

Ne olmak istediğine karar verememekle alakalı mı?

Daha çok mahcup olmakla alakalı. İnsanlara mahcup olmak. 

Bugün sana söyleneni nasıl anladın? *Daha çok sosyalleşmelisin* diyen
arkadaşını?

Ne demek istediğini tahmin edebiliyorum. Dışardan bakınca belki
fildişi kulede, kendinden başka kimsenin derdiyle meşgul olamayan ve
bu sebeple kimse üzerinde bir etkisi olamayacak birine
benziyorum. Kendisinin bunu böylece düşündüğünü sanmıyorum, çünkü
hayatımı genel olarak biliyor ancak sadece yazıları okuyan birinin
hakkımda bunları düşüneceğini tahmin ediyorum. Gündemden veba gibi
kaçan biri.

Doğru mu bu?

Biraz doğru. Biraz da Emin'in aslında *benden ayrı* bir hayatı
olmasıyla alakalı. Emin'in yazarı Emin değil, benim yazarım da ben
değilim. Emin'le beni karıştıranlar olması tabii. Emin kadar fildişi
kulede yaşamıyorum, onun kadar insanlardan uzakta değilim velakin
Emin'e daha çok benzemek istediğim zamanlar çoğaldı. Önceden aramızda
bu kadar ayrılık yoktu Emin'le.

Onun için mi ortaya çıkarmaktan korkuyorsun?

Ortaya çıkarmak değil de, Emin'le *aynı kişi* sayılmaktan bir korkum
var. Çünkü çok fikir değiştiriyorum, inançlarım onunki kadar sağlam
değil. O sadece yazıyor ve yazdıklarına inanıyor, benim hayatımda
yazmadığım ve yazıya geçmesi muhal pek çok his, intiba ve ilham
var. Emin'in benim söylediklerimi yazdığını düşünebilirsin, ancak onun
yazmak istemeyeceği yazıları ona söylemiyorum, onun için bir sesi var
gibi duruyor.

Emin kendinden emin değil yani?

Evet. Onun için *20 sene sonra yok yere meşhur olacağım, arayacaklar,
bulamayacaklar* dedim. Emin meşhur olacak ama ben değil. Bir isim
olarak, arkasında kimin olduğu belli olmayan yazılar olarak kalacak
bunlar. Temennim bu daha doğrusu.

Neden bu kadar az sahipleniyorsun?

Sahiplenmek çok zor. *Bunları ben yazdım* demek, insanların bunu
bilmesi, bunu düşünmesi, neredeyse fobi gibi. Elimde bir
titreme. Kimisi insanların ortasına çıkıp, *işte bu benim kitabım*
diyebilmiş, benim yapabileceğim işler değil.

Her zaman böyle mi hissediyordun?

Eskiden daha azdı. Sanırım giderek artan bir kaçış hali var. Internet
olmasaydı ve buradaki yazıları veya başkalarını elime alıp, bir
yayınevine gidip, *bunları ben yazdım* demek zorunda kalacak olsaydım,
herhalde hiç ortaya çıkarmazdım. Emin varlığını Internet'e borçlu.

Bu hissin sebebini düşünüyor musun? Yargılanma korkusu mu?
Yazdıklarının kötü olduğunu düşündüğün için mi? Bunlarla
ilişkilendirilmek istemediğin için?

Aslında normal hayatta pek çok beceriksizliğim var. Yazdıklarım
kötüyse de, hayatta en beceriksiz olduğum konu değildir herhalde. Bu
çok mühim gelmiyor artık. Elimden geleni yapıyorum. Dünyanın en iyi
yazıları değil velakin ötesini düşünmek de pek manalı değil.

Neden?

Daha çok, sanki, bu yazıların insanlarda ilham ettiğini vehmettiğim
düşüncelerden korkuyorum. Bunların altını dolduramamaktan. *Normal*
biriymiş gibi yapamam, normalliğin ne olduğunu unutacak kadar
uzaklaştım herhalde insanlardan velakin bu yazılarda ele aldığı
konuların altını dolduracak bir insan olmadığımdan korkuyorum. Veyahut
insanlara hayatları hakkında akıl verecek. Bugün mesela insanlara rol
modeli olabileceğimi söylediğinde, korktuğumun aslen bu olduğunu da
düşündüm. İnsanların *benim gibi* olmasını istemiyorum. Herhalde
kendimi hayatın karşısında şaşkın gördüğüm için, hayatlarını bir
şekilde kafa emniyeti içinde geçiren insanlara, *benim gibi olun*
demek, onları dikildikleri yerden alıp, uçurumdan aşağıya atmaya
benziyor. Belki boşlukta kalmayı başarırlar, belki öğrendiğim gibi
onlar da öğrenir ama büyük ihtimalle öğrenemezler.

Ne gibi bir boşluk?

İnsanların hayatlarını dolduran *anlamların* pek çoğunun benim için
geçersiz olduğunu farkediyorum. İnsanların yaşamasını sağlayan
*gafletleri* var, bir takım şeylere inanıyor ve bu sayede hayatla başa
çıkıyorlar. Ben, en azından bugünlerde ve bunun gibi günlerde, bu
*gafletlerimi* bırakıp, inançlarımı terkedip, hayatın boşlukta nasıl
geçtiğine bakıyorum. Bakmak zorunda kalıyorum veya. Birinin peşimden
gelmesini istemiyorum. Çünkü mazallah, boşluğa hazır değilse, hayata
dair fikirlerinde, onu hayata bağlayan çapalarda önemli bir kaybı
olursa mes'ul hissederim kendimi.

Ancak bu *çapalar*, zaten kesilmesi gereken şeyler değil mi?

Hayır, neden olsun? İnsanların aslen nasıl yaşadıkları önemli. Ahlaken
ne kadar doğru yaşadıkları, ne kadar iyi olabildikleri. Bunun için çok
saçma da olsa bir takım şeylere inanmaları gerekiyorsa, inanmaya devam
etmelerini tercih ederim.

