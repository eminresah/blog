---
title: "Yevmiye 13407"
date: 2016-03-30 23:38:36 +0300
dp: 13407
tags: []
---

Kaç gündür yazacak zaman bulamıyor olmamın sebebi, bir, araba kullanmak, iki,
gezmek, üç, yazacağım konularda kendimi hazır hissetmemek. Sonra bir ses bu
üçüncüsü hakkında, hangi konuda hazır hissediyordun ki, dedi de kendime geldim.

Pakistan bombasına mı daha çok üzüldün, Brüksel'e mi? Lahore'a daha çok üzüldüm
ama sebebi park gibi çocukların çokça bulunduğu bir mekan olmasıyla
alakalı. Neden çocukları büyüklerden çok seviyoruz? Masum olduklarını
söylüyorlar, evet, belki. Ancak bunun başka bir sebebi de olmalı. Masumiyetin
sevgiye yol açması tuhaf. Dahası çocuklar da *kendi çapları içinde* kötülük
yapabilir. Çaplarının küçük olması, bunu istemedikleri anlamına gelmez.

-----

Twitter okumak bazen bana konu açıyor. Bazen de açılmış konuları kapatıyor. İyi
bir yazar, okurun ne istediğini bilir ve onu yazar. Yazarlık işinin pazarda
kıyafet satmaktan çok farkı yok. O mevsim hangi kıyafet daha çok gider? Bu
mevsimde hangi konular diğerlerinden daha iyi gider?

*Satmak*, bir nesneyi para karşılığı başkalarına vermek, parayla
değiştirilebilir olduğunu kabul etmek demek. Kölelik kalktığından beri insanlar
için artık bunu söyleyemiyoruz ama kitaplar hala parayla değiş tokuş
edilebiliyor. İnsanların da çoğunun dolaylı da olsa fiyatı var gerçi,
kitaplarınki kadar. Fiyatı olmayan ve ticaret üstü olan konular da var ama kitap
ve yazar çizerlik onlardan değil.

Thomas Bernard okuyorum ve kendime benzeyen birini buldum diye seviniyorum. İşi
kendini pazarlamak olmayan ve yazmak için yazan bir adam. Bunun yazara getirdiği
gücü unutmuşum. Pazarlamak niyetinde değilse, pazar yerinde satmıyorsan,
müşterinin ne istediği umurunda değilse, müşteri de zaten yoksa ve kendini
üzmeye değecek bir pazarın da yoksa, bütün bu yokluklara mukabil cesaret ve
özgürlük gibi, yazıya güç veren bazı yardımcılar ediniyorsun. Twitinin
*yürümesini* veya alacağı *interaction* sayısını takip ederek, insanın özgür
olması mümkün değil.

Temelde özgür olmadığı halde, özgürmüş gibi yapan ve zincirlerini boyayarak ve
onlara methiyeler düzerek geçinen bir kesim var: Aydın diyorlar. Zincirlerini
boyamak, çünkü gerçek bir özgürlüğün temelde sana verileni reddetme cesaretiyle
başa baş gitmesi gerekir. Bulunduğun yeri reddetme. Hayatın sana sunduğu
imkanları reddetme. Kolaylıkları reddetme. Hayatı değiştirenler, kendine manasız
sıkıntılar yaratanlardır. Konumunun konforuyla konuşanlar kimseyi etkilemez.

Dindar için de aynı konu. İçimde bir soru: İnkar etme cesareti olmayan insanın
imanı sahih midir? İnkar etmeye, gerek çevresinden göreceği eza, gerek
kendisiyle hesaplaşma zorluğu yüzünden cesaret edemeyen ve sadece etrafına uyan
bir bukalemun gibi, ormandaki bir bitki gibi, kültürel florasına uymak için
*iman eden*, iman ettiğini söyleyen değil, iman eden birinin imanı sahih midir?

Eğer tüm düşüncelerin sana ait olsaydı, yani bu düşünceleri pazardan meyva seçer
gibi seçseydin, inkar cesareti gösteremeyip, sadece en yakın tezgahın
meyvelerini almaya çalıştığın için sorumlu olurdun. Ancak düşüncelerinin ve
benliğinin tamamının kontrolü sende olmadığı, hayatın hemen her zaman
başkalarının etkisiyle geçtiği için, bu kadar net bir sorumluluk yazamayız.

İnsanın sırf imanını test etmek için inkar etmesi de tuhaf bir durum olur,
gerçekte. Eğer iman sadece bir düşünce, sadece kafanda taşıdığın bir resim
olsaydı, bu resmin değiştirilmesi sorumluluğunu bu şekilde konuşabilirdik. Ancak
iman aynı zamanda insanın günlük hayatına etki eden ve onun hayatını belirleyen
bir fikir. O halde, insanın sırf inkar etmek için günlük hayatını değiştirmesi
ne kadar makul?

------

Tahkiki imanın ne olduğunu merak ediyorum. Çünkü bir yanda, *burada tahkik
edilmişi var* kıvamında bir gelenek var, *falanca üstadın yazdıkları bu konuyu
açıklıyor* var, ancak bir yandan da tahkikin kişisel olması gerek. Bu mevzu
insanın kitaptan öğrenebileceği bir mevzu değil, okuyarak yüzmeyi ne kadar
öğrenebilirsen, gerçekten iman etmeyi de o kadar, en fazla.

Peki nasıl olacak da tahkiki iman peşinde koşacağız? Yapay bir takım inkara
heves etmeden, insanın hayatını yaşarken başına gelenlere sabretmesi ve
imanının, davranışlarını yöneten imanın imtihan edilmesi asıl tahkik
oluyor. İnkar edecekmiş gibi durmanın imana bir faydası yok. İnkar edebiliyor
olmak da, insanın başına gelenlerle alakalı. Hayatta hangi meselelerle karşı
karşıya kalacak, hangi ölüm, hangi aşk, hangi ayrılık karşısında imanını
esnetmek, acaba demek, belki onların düşündüğü de doğrudur demek zorunda
kalacaksın? Hangi okudukların, düşündüklerin bildiklerin seni çözmek zorunda kalacağın
sorularla başbaşa bırakacak. Bunları nasıl çözecek, içinden nasıl çıkacaksın?

İman böyle böyle yerleşiyor insana. Yoksa, inkar ettim, baktım, yine en iyisi
imanmış, sadece bir tiyatro.  

Beni şu sıra meşgul eden soru da Pakistan bombacılarıyla nasıl aynı dinde
olduğum.

