---
title: "Yevmiye 13468"
date: 2016-05-29 23:23:45
dp: 13468
draft: true
tags: []
---

Moleskine defterin yazmaya bir faydası olduğuna amatörler inanır. Güzel kalem
alınca yazdığı yazının da güzelleşeceğine, üç sayfa yazıyı koşa koşa sevgilisine
okumaya götürenler inanır. Ben bunlardan değilim. Yazılarımı bulduğum en ucuz
tükenmez kalemle ve ön yüzlerinde makale çıktısı bulunan kağıtlara yazmaya
çalışırım.

-----

Oğluma uzun uzun mektuplar yazmak istiyorum. Ona insanlarla ilgili önyargılarımı
ve hayatın nasıl bir yer olduğuna dair yarım yamalak bildiklerimi anlatmak
istiyorum. Böyle hayata benim önyargılarımdan bakar ve bu onu pek çok *tehlikeden*
korur.

Mu acaba? Onun üzerinde ne kadar tasarrufum olacağını bilmiyorum. Onun beni ne
kadar anlayacağından, anlasa söylediklerimin ne kadar alakalı duracağından,
fayda verip, vermeyeceğinden emin değilim.

Bir kişiyi gözünün önüne alıp, beş yaşında bir çocuğu, ona hayatla ilgili
*akıllar* vermek, genel geçer laflar etmekten zor. Zor, çünkü, insanın önce
bildiğini düşündüğü her ne varsa, hepsini elekten geçirmesi gerekiyor. Onun
zihninde büyütmeye değecek düşünceler mi bunlar? Ona faydası mı olur, zararı mı?
Beni anlar mı? Yanlış anlama ihtimali nedir? Bunu nasıl daha basit şekilde
anlatabilirim?

Doğduğunda *Affaniye* isimli, 30-40 mektuptan mürekkep bir şey yazmaya
başladım. Kısmen bitti. Ancak zaman ilerleyip onunla daha muttali oldukça, onun
için neyin önemli, neyin önemsiz olduğunu kavramadan, ezberden, «bunak doktor
reçetesi» misüllü bir takım laflar etmenin faydasızlığına kanaat ettim.

Yine de yazmak lazım belki. Ona değilse, başkalarına faydası olur, en azından
yazarken, ahlakın tek önemli meselesi, «kötü dünyada iyi kalmanın» nasıl mümkün
olacağını düşünmeye vesile olur diyerek. Lakin, somut şeyler söylemenin, dünya
hakkında hem doğru, hem faydalı konuşmanın ne kadar zor olduğunu da aklımdan
çıkarmayarak.

-----

`Seyrettiğim bir TED konuşmasında
<URL=http://www.ted.com/talks/mariano_sigman_your_words_may_predict_your_future_mental_health#t-372880>`_
üçbin sene önce insanların ekseriyetle şizofren olduğunun iddia edildiğini
öğrendim. Sesler duyup, halüsinasyonlar görüp, *İlyada'yı* yazmışlar
mesela. Mitolojinin böyle ortaya çıktığını söylüyorlar.

*Belki de gerçekten duyuyorlardı?* diye aklıma geldi.

Zaman içinde insanların *kendi kendine konuşma* ve *şuur* gibi tarafları ortaya
çıkmış. İçlerine bakmayı öğrenmişler ve bu seslerin kendilerinden
kaynaklandığını, konuşanın bir manada kendileri olduğunu anlamışlar. Sanırım
*edebiyat* dediğimiz de bundan sonra ortaya çıkmış oluyor.

Ben de bunu `Spotify'da yağmur sesi
<https://open.spotify.com/user/spotify/playlist/3ewAapAmERO3sW4cp89xk9>`_
dinleyerek yazıyorum. Yağmur bana bir şeyler söylüyormuş gibi geliyor.

Yağmur konuşuyor ben yazıyorum. 

-----

Eski insanların şimdikinden daha şizofren *olmadığını* nasıl isbat edebilirsin?
Ancak üçbin sene kadar (kısa) zamanda, bu hastalığın önemli ölçüde iyileşmesini
nasıl açıklamak lazım? Tamam, eskiler şizofrendi, ne oldu da ortadan kayboldu bu?

------

İnsanın tercihi hiçbir şey yapmamakla, yanlış yapmak arasında. Doğru yapman, her
daim, herkes için, zamanın sonuna kadar doğru kalacak bir iş yapman mümkün
değil. Yanlış yapmak mukadderat. Ancak bu yanlış, hiçbir şey yapmamaktan «daha
az yanlış» ise, o zaman savunulabilir oluyor.

-----

Biri bana «Mantık Hukuk'un yarısıdır» demişti. Ben de başka birine «Mantık
bilgisayar biliminin yarısıdır» dedim. O halde Hukuk ve Bilgisayar Bilimi yarı
yarıya benziyorlar?

Hayır, Hukuk'un mantıkla kasdettiğiyle, Bilgisayar Bilimi'nin mantıktan anladığı
farklı. Biri günlük hayata ve insanlara dair önemli derecede kabul içeriyor,
ikincisi ise neredeyse saf matematik. Eğer bu ikisi birbirinin yarısı olsaydı,
şimdiye kadar yapay zekalı yargıçlarımız olurdu.

