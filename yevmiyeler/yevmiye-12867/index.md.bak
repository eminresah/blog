---
title: "Yevmiye 12867"
date: 2015-11-15 00:29:59 +0200
dp: 12867
draft: true
tags: []
---

Kafamın dolduğu ve içindeki parçaların sağa sola çarptığı günlerin biri.
Saydım, üç gündür klavye almamışım elime. Bayram gelince böyle oluyor.

Önceden ne güzel, *smiley nedir?* tarzı yazı yazan *bloglar* vardı.
Belki şimdilerde de *emoticon nedir, nasıl yapılır?* yazan bloglar
vardır. Hiç rastlamıyorum ama vardır.

Blogculuğun eski havası kalmadı, çünkü maksadı *kendini insanlara
okutmak* olanın gideceği yer belli. Bir Facebook, bir Twitter, bir
Tumblr. Bunlardan size/bana erişmek bloglardan daha kolay. Birinin
aklına gelip de *emin reşah kimdir?* diye Google'a yazmazsa veya
yazılarım bir yerden link almazsa, yeni okur bulmam çok zor.

Rüyalara reklam vermek istiyorum. Bunun bir yolu olabilir mi acaba?
İnsanlar rüyalarında mesela ellerine aldıkları asada veya bardağın
altında adımı görseler ve merak edip Google'a sorsalar. Böyle bir
*servis* var mıdır?

Yazıların paylaşılması da, ancak insanların umursadığı konularda
yazmakla mümkün. Hasbelkader bazı yazılar gündeme dair oluyor, eskiden
gazete okumayı *darlanmak* görmezken daha anlamlı yazılar yazıyordum.
Şimdilerdeki gündemim, bazı zamanlar, Allah sizi inandırsın, beni bile
sıkıyor.

Başarısızlık korkusu var mı? Biraz var hala, ancak eskisi kadar yok.
Hatta eskisine nazaran hiç yok. Yapmaya çalıştığım işlerin meyvelerini
bir, iki belki üç seneden önce alamıyorum. Bunlar uzun süren gayret
istiyor. Üç sene sonra ne soru çıkacağını bilmediğin bir sınava
hazırlandığını ve dereceni ölçebileceğin, seni değerlendirecek kimse
olmadığını düşün. Benimki biraz bu hal. İnsanın böyle durumlarda,
kendine *ara sınav* uydurması gerekiyor.

Velakin kısa sonuçlu işlerin de genel olarak pek ilgimi çekmediğini
farkediyorum. Yapmak istediklerim hep böyle uzun sürecek işler. Birini
bitirsem bile *şunu yaptım* diyebileceğim. *Jonathan Strange & Mr
Norrell* okudukça, bir roman yazma isteğim ve bu konuda kendime güvenim
artıyor. Yazacak zaman bulmak zor tabii, ancak belki de artık böyle
bölük pörçük yazıları bırakıp, daha uzun yazılar yazmak lazımdır.

*Kimsenin uzun yazı okumadığı* ve *uzun yazının öldüğü* gibi bir
düşüncem vardı. Hala etrafa baktığımda uzun yazıları okuyan pek kimse
görmüyorum. Daha doğrusu memlekette güzel yazılmış, *uzun yazı* bulmak
zor. *Güzel ve uzun roman* hakeza.

Bunların eksikliğinin sebebi, bizim bu aceleci dünyaya uyan
karakterimiz. Türkler ince işle uğraşmayı seven bir millet değil tecrübem
kadarıyla. Uzun uzun şehir inşa edeceğine, gidip başkasının şehrini almak daha
kolay ve kazançlı. Üretimle uğraşacağına pazarcılık yapmak daha kolay. Zamanın
sathîliğine uyan bir tarafımız var ve bu bizi daha da sathî hale
getiriyor. Sadece görünüşten ibaret insanlar, görüntüden ibaret bir takım
laflar, adetler, adamlar, giysiler ve törenler. Arada bir takım *taş binalar*
çıkıyor ama genelimiz nereye çeksen oraya gider, içini neyle doldurursan, o
rengi alır insanlarız.

*Belki bütün milletler böyle* diyeceğim ama hayır, belki de değiller.

Bugün Quora'da bir sorunun cevabını okurken, şimdiki eğitim sisteminin
*zanaate* bilgiden daha az önem vermesinin sebebinin, İngilizlerin Doğu
Hindistan Kumpanyası'nın adam ihtiyacını karşılamak için kurduğu
okullardan yayılması olduğunu öğrendim. Tüm bu *eğitim sistemi*
dedikleri şey, insanları *iyi memur* ve *emir almayı bilen adam*
yetiştirmek için icad edilmiş.

Aslında kocaman bir kumpanyada yaşadığımızı ihbar ediyor. Kumpanya,
tabii ki adını öyle koymamış, büyük kısmında *hiyerarşi yokmuş* gibi
bile yapıyor. Yani ben mesleğimi icra edecek bir işletme kurduğum zaman,
sanki özgürmüşüm gibi yapabiliyorum ancak bu o kadar da doğru değil.
Kumpanyanın tüm işletmeleri ve ekonomik faaliyeti doğrudan yönetmiyor
olması, yönetmiyor olduğu anlamına gelmiyor.

O sebeple başarılı olanların, başarısız olanlardan gerçekte ne gibi
farkı olduğunu bilmiyoruz. Başarılı olanlarda bulduğumuz her özelliği,
başarısız olanlarda görmek mümkün. *Başarılılar çok çalışıyor* desen,
çok çalışanlardan bazıları da başarısız oluyor derim, *çok çevresi var*
desen, öyle başarısızları işaret ederim, *zeki ve yetenekli* desen, zeki
ve yetenekli başarısızlar gösterebilirim.

Belki mevzu, Kumpanya'nın ihtiyacı olan yerde, doğru zamanda
bulunmaktır. Çalışma, yetenek veya doğru kişileri tanımak ancak ondan sonra
anlam kazanıyordur. Kumpanyanın neye ihtiyacı olduğunu kestirebiliyorsan, işini
büyütebilirsin.

