==============
Murakabe 12835
==============

:date: 2014-11-23 02:18:14 +0200

.. :Author: Emin Reşah
.. :Date:   12835

Bakıyorum yine eski hobin mezheplere takılıyorsun.

Ha, evet. Ebu Zehra'nın Mezhepler Tarihi'ni okuduğuma mı diyorsun?

Nasıl gidiyor?

İyi. Yapısı pek sarih değil. Ehl-i Sünnet mezhepleri dışındakilere de
pek itibar etmemiş ama başlarındayım daha, onda biri bittiğine göre
belki daha ayrıntılı da anlatır.

Ne öğrendin şimdiye kadar?

Re'y konusundaki tartışmalar ilgimi çekti. Medine ve Irak alimleri
arasında re'y'in farklı türlerine itibar edilirmiş. Medineliler daha çok
maslahat, menfaat tarafına bakarken, Iraklılar kıyası tercih edermiş.

Bu ikisi arasındaki fark ne?

Kıyas bir hükmü kullanıp, benzerlik üzerinden yeni hükümlere ulaşmak.
Maslahat *salah, iyilik ne taraftadır?* diye sorup hüküm çıkarmak.
İstihsan da buna benziyor ama Hanefiler kullanmış.

Karışık gibi duruyor bu işler.

Şimdi, Kur'an ve Hz. Peygamberin uygulaması Sünnette sınırlı sayıda
hüküm var. Bunların sınırsız duruma tatbik edilmesi için araçlar lazım.
Dahası Kur'anın ve Sünnetin nasıl anlaşılacağı ve Sünnetin ne olduğu
konusunda da araçlar lazım.

Bu araçlar mı bunlar?

Evet. Metodlar. Hadis ve Tefsir usulü de kaynakların nasıl
anlaşılacağıyla ilgili araçlar üretiyor.

Neden bu kadar çok farklı görüş var?

İşte bu araçların farklılıklarından. Bazıları bazı ayetleri farklı
tefsir ediyor, bazıları bazı hadisleri güvenilir bulmuyor, bazıları
farklı düşünüp, farklı sonuçlar ortaya çıkarıyor.

Günümüzde artık kalmamış değil mi bunlar? Yapılacak tüm ictihadlar
yapılmış?

Biraz öyle duruyor. Kitaplar dolmuş ve artık insanların ötesine
inemeyeceği kadar ayrıntımız var. Bu doğru.

Ama bana bir yerlerde yanlışlık var gibi de geliyor, müslümanların
haline bakınca.

Bu pek çok kimseye öyle geliyor. Onun için *kurtarıcısı* eksik olmaz
dinimizin hamdolsun. Yenilemek için *yeterince eski* olmak gerekmese,
belki bir faydası olacak bu *yenilikçilerin* ama ancak kendileri
söyleyip, kendileri itibar ediyor.

Bir de sen?

Dini konularda herkesi dinlerim, sonra aklıma hangisi yatarsa onu
uygularım. Bulabildiğim kadar görüş okurum. Dini düşünce farklılıkları
çok ince tartışmaları da getirir ve insanların nasıl yaklaştığını görmek
güzel oluyor.

Bir faydası oluyor mu bunları öğrenmenin?

Bugün yapılan tartışmaların geçmişte de yapıldığını öğreniyorsun. Veya
mesela Mürcie diye bir itikadi mezhep olduğunu ve bunlara göre *sadece
iman etmenin* cennete gitmek için yettiğini, ibadeti çok da lüzumlu
görmediklerini okuyorsun. Ehl-i Sünnet içinde bile takipçileri varmış.

Bizim şimdiki din anlayışımıza benziyor biraz.

Evet evet. Mesela bunu bildiğinde günümüzdeki müslümanlara pek kızmıyor.  Adı
Maturidi, kendi Mürcie bir insan topluluğu demek bizimkisi diyorsun.  Teorik
olarak hepimiz günahlarımız ölçüsünde cehennemde cezalandırılacağımızı biliyoruz
ama dışarıdan bakınca buna inanan yokmuş gibi geliyor. *Eşhedü* deyince cennete
gireceğine inanan çok. *Allah nasılsa affeder* mezhebi.

Senin de ilgini çekti galiba?

Haha, ben uygulamasını beceremesem de çok daha *uygulamalı* bir dine
inanırım. Allah günahlarımı affetsin. Ancak Allah'a (sanki bilmiyormuş
gibi) hangi ibadetin kabul olup, hangisinin kabul olmayacağını anlatmaya
varan bir uygulama değil. Sadece fiilin sözden önemli bir olduğunu
tanımak lazım. Takva lafta ve gösterişte değil, fiilde ve imtihanda.
