=============
Yevmiye 12747
=============

:date: 2014-11-23 02:18:14 +0200

.. :Author: Emin Reşah
.. :Date:   12747

Bürokrasinin işi bürokrasiyi idare etmek. Kendini idare etmeye
çalışırken bir yandan da toplumu idare ediyor. Hedef kendini
tehlikelerden korumak ve mümkün olduğu ölçüde genişlemek.

Biraz da dedikodu etmek.

--------------

Zamanın başı ve sonu aslında bizim uydurmamız. Zaman andan ibaret ve
onun meydana getirdiği etkiyi, *hatıra* veya *hafıza* adıyla tanıyoruz.
Zamanın var olduğuna dair tek delilimiz hafızamız, onun var olduğuna
dair tek delilimiz ise, etrafın insicam (coherence) içinde bulunması.
İnsan yaşadığı dünyanın tutarlı olması sebebiyle, zaman diye bir kavram
icad edip, başına sonuna isimler vermiş. Hafızamızı, aklımızı
açıklamakta kullanıyoruz, dünyayı açıklamakta kullanıyoruz.

--------------

Zaman, varlığın *dışı.* Varlık bir andan ibaretse, zaman onun dışında,
onunla ilgili olan bilginin adı. Varlığın zamansız olmayacağı doğru
değil ancak varlık zamansız *anlaşılamaz.* Allah'ın zaman *içinde*
bulunması ise, bu manada ona *sahtelik* izafe etmek gibidir. Bizim ona
dair bilgimiz eksik olduğu için, onun zamanla ilgili tasarrufunu zamanın
içinde görmek eğilimindeyiz. Ancak bu gerçekte ona bir eksiklik izafe
etmek olur. Var olan, zamanın içinde değildir, çünkü zaman, dediğimiz
gibi, sadece insanî bir algılama sorunudur. Anı hakkıyla anlayanın
zamana ihtiyacı olmazdı.

--------------

Zamanın dizdiğini kimse karıştıramıyor. Zamanın elindekini alamıyor.
Almaya çalışırken elindekini de kaybediyor. Bildiğini sandığını
unuturken, unuttuğunu sandığını hatırlıyor.

Zamanın *sırrını* çözmeden düşüncenin sırrını çözmek mümkün mü?
Düşünceler de sırayla kafamıza geldiğine göre, insanın onların *sahibi*
gibi yapması ne kadar doğru? Sıralı gelişleri, onların da zamana bağımlı
olduğunu gösterir ve bu sebeple düşünceyi düşünmek için zamanı da
düşünmek icap ediyor. Ancak zamanı düşünmek için de, düşüncenin zamanı
düşünebileceğini kabul etmek.

Dinlerle felsefe arasındaki en bariz fark, bu soruya verdikleri cevabın
farklı olması. Biri düşüncenin zamanın üzerinde olduğuna, diğeri de
nihai cevabın elde olamayacağına ikna etmeye çalışıyor. Dinin
felsefileşmesi, bu soruya mantıklı cevap verme ihtiyacından ve
felsefenin dinleşmesi de cevaplarının dandikliğinden.

--------------

Bu her iki *ilginin* de *tecrübe yaşatmayı* hedeflediğini düşünürüm.
Felsefenin maksadı *düşünce tecrübesi* ise, dinin maksadı da *kulluk
tecrübesidir.* Doğru felsefe ve doğru dinin ölçüsü de, ürettiği
düşüncenın hakikati ve kulluğun hakiki mabuda yöneltilmes olmalı.

Zamanımızda bu ikisi için de üretilen, çok zaman bunun tam tersi.
İnsanların felsefeden anladığı, düşünce antolojisi gibi bir şey, din de
ezberden başka bir tecrübeyi işaret etmiyor çoğu zaman. İnsanların
bunlardan anladıkları, bir nev'i düşünce dedikodusuyla, dini tecrübe
dedikodusu. Kendisi değil.
