---
title: "Yevmiye 13444"
date: 2016-05-06 00:33:01 +0300
dp: 13444
draft: true
tags: []
---

Herkesin Türkiye için çalıştığı zamanlardayız. Kimse kendisi için çalışmıyor,
herkes halk için, başkaları için, en kötü ihtimal ailesi için yaşıyor.

Kendi için yaşamayı unutan insanın, sonunda kendiyle ilgili hiçbir kaygı
duymadığını iddia edebiliriz sanırım. Kendiyle ilgili kaygı duymayışı, bir
yandan da ahlaki bir sınırın kalmadığını gösteriyor.

İnsan kendi için yapmayacağı kötülüğü, ailesi için, devleti için, vatanı için
yapabiliyor. (Ben de farklı değilim.) İnsanın en tehlikeli hali, bencil olup,
bunu herkese belli ettiği hali değil, bilakis hiçbir bencillik taşımadığı
hali. Bencil insana bir ahlaki önermeyle yaklaşabilirsiniz, iyi davranmanın
kendisi için iyi olduğunu, kötülüğün kendisi için kötü olduğunu
söyleyebilirsiniz ve bunların anlamı olur. Ancak insanlar, kendileri için değil,
başkaları için kötülük yapabiliyorsa, onları iyiliğe nasıl çağırabilirsiniz?


