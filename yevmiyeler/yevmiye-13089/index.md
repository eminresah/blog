---
title: "Yevmiye 13089"
date: 2015-05-17 18:24:16 +0300
dp: 13089
tags: []
---

Bir bakışta ne yazacağına karar veren adamlardan
değilim. Olamıyorum. En büyük derdim, şu sıralar, yapacak işlere
yetecek zaman bulamamak. Bu da pek ilginç bir dert değil afedersin,
insanların ne dertleri var. Biri ölmek üzeredir mesela veya ölmüştür,
birinin annesi hastadır veya babası, birinin çocukları olmuyordur veya
olmuş ama ölümle boğuşmaktadır, birinin sevgilisi onu terketmiş ve
kalbinin üstünde bir bıçakla ölümü düşünmektedir. İnsan hallerini ele
aldığımızda halim pek bir yavan geliyor gözüme. Kendimi olduğumdan
başka bir şeye dönüştürme yeteneğim yok. İnsanların pek çoğunun böyle
dertleri yok belki ama onlar ellerine bir şey alıp yazmak niyetlisi de
değil.

Eline kalem (veya klavye) almış insanın, zımnen *okunmaya değer ve
zaman ayrılması üzmeyecek konular biliyorum* dediğini kabul
ediyoruz. En azından buna inanıyorum. Gerçi insanların pek çoğu
anlamlı üzüntüleri *yemek* yerine, anlamsız yazıları gargara cinsinden
ağzında dolaştırıp tükürmeyi tercih eder. Tadı iyi olsun da, gargara
da olur.

Gargara yazarlarının itirafı ise şöyle: *Ben şeytanın vekiliyim ve
sizi hayattan koparıp, az sonra unutacağınız eğlenceler sunmaya
geldim.* Açıkça söylemek çok zordur, itiraf edemeyiz, yazan-kişi
cinsinden insanların hakikate veya onun gibi kavramlara saygısı olduğu
için şeytanla işbirliği yapmayacağını düşünürüz. Halbuki şeytan,
insanı olduğundan farklı bir yere götüren bütün fiillerin,
şaşırtmaların, gözboyalamaların menbaı sayılır. Yazan ve çizen, insanı
düşünceden uzakta bir yerlere götürmeyi meslek edinmiş herkes onun
vekili sayılır.

İçimdeki başka bir ses bu yazdıklarıma itiraz ederek dedi ki,
hakikatten bahseden insanların o zaman hep ağlaması, kendini dövmesi
mi gerekir? Neticede bir yandan hakikate sözle ulaşılmasının
imkansızlığını iddia ediyorsun, bir yandan da sözle bir şeyler yapan
insanları hakikatten uzaklıkla suçluyorsun. Adaletin bu mu?

O sese cevap vermek istiyorum ama biraz da haklı. Şeytanın vekilliğini
bilerek üstlenenler müstesna, insanların pek çoğu yazdıklarının
*faydalı* olduğuna inanarak yazar. Buna ben de dahilim
sanırım. Okuyana bir faydası yoksa da yazana var. Ancak bu *kafanın*
her zaman hanutçuluğunu yaptığı dükkana götürmediğini farketmek
lazım. Yazan çizen insanların hakikatle arası her zaman iyi değil ve
çoğunun asıl gayesi, insanların ilgisini/parasını/saygısını
kazanmak. Onların saygısını kazanmak da, onlara *yanlış yoldasınız*
diyerek olmuyor. Bu işlerde birinci şart aynı tanrılara, hitap
ettiğiniz insanların tanrılarına tapmak. Kimse tanrılarını küfreden
birini fazla okumaz. En kısa zamanda bırakır, ilk fırsatta terkeder.

Yazan kişinin derdi de işte bu tanrılara *basmadan* okunmaya değer
cümleler kurmak olmalı. Ancak bu mümkün mü, hayır, değil. Biliyoruz ki
değil.

------

Bunlar aklıma *How not to write a novel* (Bir roman nasıl yazılmaz)
isimli bir kitabı okurken geldi. Roman yazmak fikrinden soğudum. Kitap
eğlenceli bir kitap, onunla alakası yok. Sadece roman hammaliyesinin
manasızlığı ve neticede amacın *okura sayfa çevirtmek* olduğunu
tesbiti. Maksadınız sayfa çevirtmek olunca, hayat bitmeyen bir
hanutçuluğa dönüşür. 


