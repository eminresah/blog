Yevmiye 13058
=============

:date: 2015-04-18 22:25:44 +0300

.. :author: Emin Reşah
.. :date: Wed Apr 15 22:04:59 EEST 2015 
.. :dp: 13058 

**Özgürlük kaç para?**

Kimin özgürlüğü olduğuna bağlı tabii ama gördüğüm kadarıyla
pahalı. İnsanlar özgürlüklerini kaça satıyor? Karşılığında ne
alıyorlar?

*Özgürlük nasıl satılır* diyeceksin. Birinden iltimas görmek
özgürlüğünü satmaktır mesela. Biri sana torpil geçtiyse, ona miktarını
bilmediğin bir borcun vardır.

Özgürlük satışında önemli olan şu: Özgürlüğün fiyatı yoktur ama bedeli
vardır. Fiyatı yoktur çünkü bir meblağ konuşulduğunda, artık o meblağı
ödeyip ödememe özgürlüğü vardır insanın. En kötü ihtimalle fiyatını
öder ve özgürlüğünü alır. Ancak uğradığınız *iyiliğin* bedelinin ne
olacağını bilmiyorsanız, bedeli özgürlüğünüzdür.

-----

Akşam olunca biraz lego oynuyoruz, sonra ben kitabımı elime alıyorum,
o tabletinden çizgi film seyretmeye koyuluyor. Kardeşi uyumuş
oluyor. Annesi artık o sıra hangi dizinin kaçıncı sezonunu seyretmeye
başlamışsa onunla meşgul.

------

Çok çalıştığım günler yazacak konu bulamayışım, beynimin aynı
hücreleriyle program ve yazı yazdığımı gösteriyor olmalı. Kaliteli
problemler çözdüğüm günleri seviyorum.

------

T.S. Eliot, Lloyd bankasında çalıştığı zamanlarda, yazmak için sabah
beşte kalkarmış. Bir zaman sonra uzunca bir tatile çıkması gerekmiş
tabii. Bunu popüler *kişisel gelişim edebiyatı* söylemez, Peter
Watson'ın kitabı *Modern Mind* söylüyor.

Leonardo da Vinci'nin de *polyphasic* uyuduğu söylenir. *Hayatının bir
dönemi* der kimisi. Polifazik uyku, günde 15-20 dakikadan 4 veya 6
defa uyumak demek. *Bir dönem* kaç ay sürdü, bundan kimse bahsetmez.

Yaşlandıkça böyle *ani* çalışma aşklarına karşı şüphelerim
artıyor. Devamlı olabileni seviyorum. Her gün az da olsa yazabilmenin
*gerçekliğine* saygım, oturup bir haftada bir kitap yazmaktan fazla.
