---
title: "Yevmiye -- 12570"
date: 2014-11-23 02:18:14 +0200
dp: 12570
draft: true
tags: []
---

Dün çok yorgun olduğum halde, kafamdaki düşünceleri susturup uyuyamadım.
Susturmayı öğrendiğimi, istediğim zaman uyuyabileceğimi sanıyordum. Hala
ne kadar acemiyim.

Yazmayınca böyle oluyor, sanırım. Klavyenin tuşlarıyla terbiye edilmiş
ve uygun parmak egzersizlerini yapmadan susmayan bir beynim var.
Veyahut, *tembel elin cezasını kafa çeker.*

--------------

/Bundan ne kastediyorsun?/ her türden söze verilebilecek bir cevap. Bu
sebeple, herhalde, sözün ne kadar manasız bir araç olduğunu anlatıyor.

--------------

Bugün, hayattaki asıl yorgunluk ve imtihanın *insanlardan* geldiğine bir
kere daha şahit olurken, *Allah bizi birbimize imtihan olarak yaratmış*
safhasında, aslında bunun büyük ölçüde lisanın anormalliğinden, kendini
ifade ettiğini sanan zavallı insanın, karşıya ne gittiğinden bîhaber
oluşundan kaynaklandığını da düşündüm. İnsan lisanın *çok büyük bir
mucize* olduğu kanaatinde ve haklı, ancak ince bir lisan işçiliğimiz
yok, lisan konusunda hala yontmataş devrindeyiz, *yontma-kelime-devri.*
(Biriniz bu isimle bir roman yazın da yayınlayalım.)

Birbirimizin kulaklarına sivriltilmiş ses yığınları sallayıp,
anlaşabileceğimizi düşünüyoruz.

--------------

Son iki senedir, sanırım oğlum büyüdükçe, insanları *akıllı* yaratıklar
olarak kabul etmeyi bir kenara bıraktım. Yani, *maymun* demek istemem
ama insanın, kitap yazan adamların anlatmayı sevdiği gibi ulvi bir
tarafı da yok. *İnsan olmak* deyince, hani, yüksek bir noktadan
bahsedilir ya, ha, işte o *insan olmak* bende artık *maymunun azıcık
tüysüzü* intibaı uyandırıyor. Eline geçirdiği oyuncakları, kelimeden
oyuncakları, aletten oyuncakları birbirine fırlatıp oynayan bir takım
maymuncuklar.

Wiyk wiyk wiyk.

Kur'an-ı Hakim'de insana dair okuduklarımda da bir *insan yalakalığı*
göremiyorum. Onun için pek sevilmiyor sanırım modern zamanlarda. Şahsen
*Kitap* hakkındaki olumlu fikirlerimin bir sebebi *insan yalakalığı*
olmayışı.

Bu *insan yalakalığı* başımızın belası çünkü. Her yerde *insana insan
propagandası*. Hayır, ne gerek var, madem o kadar iyi, neden bu kadar
iyi olduğunu hatırlatma ihtiyacı duyuyor?

--------------

İnsanın kendini insandan başka bir şey haline getirme macerasına
medeniyet diyoruz ama bu pek çalışmıyor. Köpekler kemik fotoğrafına ve
erkekler kadın fotoğrafına hala aynı salaklıkla meylediyorlar. İnsanın
bu fotoğrafı meydana getirecek kadar zekası, neticede bu zekanın kendi
malum ihtiyaçlarına çalışmasını ve o ihtiyaçları yok etmediği müddetçe,
medeniyetin de bu ihtiyaçlar etrafında şekilleneceği gerçeğini
unutturuyor.

Yani, hayır, teknik olarak bir *mucize* sayılabilecek Internet gibi bir
araç yapıyor ama bunu *twitter* gibi, ortalaması mahalle kahvesiyle,
okul kantini arasında seyreden bir yere dönüştürüyor. Şimdi ben insanın
gerçekten akıllı olduğuna inanmalı mıyım?

Tanıştıklarıma *insan* olduğu önyargısıyla yaklaşınca, ve onların her
tür *insanlığı* yapabileceğini kabul edince, mutlu oluyorum. Belki tüm
mutluluğun kaynağı da budur.

