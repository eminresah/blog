---
title: "Yevmiye 13623"
date: 2016-11-01 00:45:29
expiryDate: 2017-11-01 00:45:29
dp: 13623
featured_image: "/images/header-23.jpg"
images: ["/images/header-23.jpg"]
published: true
tags: []
---



Bugün neler okudum? Okuduklarımı paylaşma ihtiyacı neden kaynaklanıyor?

Aslında böyle bir ihtiyaç var mı diye bakıyorum. Bulamıyorum. Konu daima benim
etrafımda dönmesin, çok bencil görünmeyeyim diye okuduklarımdan
bahsediyorum. Başkalarından. Dünyanın hallerinden bahsediyorum ki, ergen kızlar
ve oğlanlar gibi, dünyanın etrafımda döndüğününü düşünmeyesiniz. 

Kendimi bencil göstermemek amacındayım yani, kendimden başkasıyla ilgili
konuşmamın sebebi, kendimi dünyayla ilgili göstermek.

Gerçekten umurumda olan konulardan bahsetsem, günlük hayatımı etkileyen
konulardan, bunların kimse için cazip olmayacağını tahmin ediyorum. Bu gece
kızımla bir saate yakın kurbağacılık oynadık mesela. Bu yazının ve içindeki
konuların tamamından fazla bir zamanı kendisine ayırdım ve bundan
memnunum. Çünkü onun kurbağa veya kuş gibi yapması, buradaki
*kavramsallaştırmalardan* daha önemli. Çünkü o, hakikate daha yakın, benim gibi
olduğundan başka bir şey gibi görünmek yerine, olduğu gibi, kuş veya kurbağa
gibi görünmeyi tercih ediyor. 

İnsanın çocuklardan öğrenecekleri çok fazla. Bizim felsefe geleneğimizin Batı
felsefe geleneğinden farkı belki budur. Bizim felsefeciler *baba* idiler,
Batı'nın büyük felsefecileri nadiren evli ve daha da nadiren çocuk
sahibidir. Bunun onların dünyaya ve *hakikate* bakışlarını etkilememesi
imkansız. 

Nietzsche'den öğrendiğimden fazlasını herhalde oğlum ve kızımdan
öğrenmişimdir. Bugün
[Abdulhakim Murad'ın bir dersinden](https://www.youtube.com/watch?v=8_tQs717ngs)
Gazali'nin (ve genel olarak İslam geleneğinin) felsefeci ile hakikati
birbirinden ayırmadığını, bu sebeple insandan hakikate ulaşması için sırf zeka
veya *mantıklı söz* değil, *saflaşmış ruh* da beklediğini öğrendim. Bunu daha
evvelden biliyordum ama bu şekilde söylenince daha güzel durdu. 

O sebeple herhalde bizde isim yapmış felsefeci az, insanların tek tek bir anlam
sahibi olmasının önünde önemli engeller var ancak toplumun genel karakterine
uygun bir *felsefe* hayatta kalabiliyor. Buna benzer sözleri Hilmi Ziya Ülken'in
*Türk Tefekkürü Tarihinde* de okuduğumu hatırlıyorum. 

Buna mukabil, düşünce eksikliğimizi ve dünyayı algılama zaafımızı bu yoldan
bahanelerle kapatmaya çalıştığımızı da söylemek mümkün. Çünkü *hakikate kim
ulaşmış?* diye sorduğumuzda, ancak *bizim kabul ettiğimiz kimseler* diye bir
cevap verebiliyoruz, o halde, ancak baştan hakikate ulaştığını kabul ettiğimiz
kimselerin sözlerini dinlememiz anlamlı. Diğerlerini duysak da, ruhları
yeterince pişmemiş olduğu ve hakikatin sadece sözle erişilen bir şey olduğunu
düşündükleri için kaale almamız gerekmiyor.

Bu kendi kendine ayakta duran bir fikir ve tam da bunun için *tehlikeli.*
İnsanların sözlerini kim olduklarına göre dinlemeye başladığımızda ve düşüncenin
gayesi insanların *kudsiyete yükselişi* yaptığımızda, Gazali'nin vardığı sonuca
varmaktan başka çaremiz yok. 

Ancak insanların bu dünyada *ermesinin*, hakikate ulaşmasının *imkansız*
olduğunu çünkü hakikatin ikilik kabul etmediğini, bir bilen ve bilinen
gerektiren *bilginin* hakikat için geçerli olmayacağını çünkü hakikati bilen ve
bilinenin aynı olması gerektiğini söyleyip, dünyanın geçiciliğinden bahisle,
sırf onun için geçerli, hakikate değil, dünyevi gerçeğe atıfta bulunan bir
felsefe üzerinde çalışmak mümkün değil mi? 

İnsanın dünyevi gerçeği görmesi için illa hakikate vasıl olmuş olması mı
gerekiyor? 


