---
title: "Yevmiye 13140"
date: 2015-07-08 03:23:39 +0300
dp: 13140
draft: true
tags: []
---

Depresyon: Geçti gitti bir kaç günlük fasıldı.

| Köpük köpük acılar hangi denizden kalmış? 
| Kopuk kopuk fikirler hangi zihnin öksüzü?

------

*Bugün kaç kelime öğrendin ve bunlardan kaçı hangisini en çok sevdin?*

Bugün çok kelime öğrendim. En çok sevdiğim herhalde Çince bir kök
ideogram ⺡ (üç damla su) idi. Köklerin okunuşu yok. Kelime de sayılmaz
aslında.

------

Dinlediğim kitapta Gladwell bugün disleksiklerden bahsetti. Disleksik
bir avukattan. Avukatların disleksik olması zor, tüm işleri okumakla
geçenlerin. Ancak disleksi başarılı olmasında etkili
olmuş. Sağırlığımın insanları daha dikkatli dinlemeye sevketmesi gibi,
disleksikler de daha dikkatli okumak zorunda kalıyormuş. Çünkü yavaş
okuyorlar.

Benim yöneticilik yapmam da onların okuması gibi bir şey. İnsanların
ekseriyetinin üzerinde durmayacağı bazı ayrıntıları fazla
yakalıyorum. Adamın birini yaptığı işi *saat doldurmak* olarak tarif
ettiği için attım mesela. İfadelerindeki bozukluk, ses tonundaki
değişiklik. Kulaklarımın fısıl fısıl dedikoduya açık olmaması
sebebiyle insanları hakkındaki fikirlerimi kriterlere ve kendi
gözlerime dayandırmak zorundayım. Bu da beni mecburen daha iyi
yönetici yapıyor sanırım.

Disleksiklerin okuma durumu da böyle. Yavaş okudukları için okumakla
ilgili işlere daha çok zaman ve zihin ayırıyorlar. Okurken *girdi*
yavaş geliyor ve herhalde bu sebeple düşüncelerini sıraya dizecek daha
çok zaman buluyorlar. Yavaş okumak zorunda kalmanın sınavlarda önemli
bir etkisi olduğu, kötü fontla yazılmış soruların daha başarıyla
cevaplandığı bir süredir biliniyor. Disleksiklerinki doğal yoldan tüm
fontların zorlaşması demek. 

İnsanın başarısının tek ölçüsü herhalde düşünmesi. Bir şekilde
düşünmek *mecburiyetinde* kalınca, başarılı da oluyor. Gerçi düşünmek
mecburiyetinde kalıp düşünmediği için hayatı kayan da
çok. Hapishanelerde çok fazlaymış disleksikler.

------

Bunun üzerinden tekrar geçerken şu aklıma geldi: İnsanlık zihin
farklılıklarını aynı şekilde yoğurmaya pek meraklı. Otistiği,
disleksiği ve sair uyumsuz zihni *hasta* deyip kenara bırakmakta pek
aceleci. Farklılıklar sözkonusu olunca, diyelim homoseksüeller için
gösterdiği merhameti bu farklılıklardan esirgiyor. Zihin
farklılıkları, cinsel farklılıklardan daha büyük saygıyı ve dikkati
hakettiği halde, yaygara yapmayı bilmedikleri için onları dinleyen
yok.

