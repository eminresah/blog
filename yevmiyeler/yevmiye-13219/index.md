---
title: "Yevmiye 13219"
date: 2015-09-30 22:12:48 +0300
dp: 13219
tags: []
---

Knut Hamsun'un *Açlık*'ını bitirdim iki günde. Uzun zamandır Türkçe
kitap okumamışım. Buna rağmen Türkçe okuma hızım daima daha iyi olacak
herhalde. Güzel bir kitap.

Bunun gibi kitaplar artık neden yazılmıyor? Aşağı yukarı
keşfettim. Artık insanlar *aç* değil, açmış gibi yapıyor. Bunların
getirdiği de, hepimizin, tüm insanların bir miktar veya çok miktar
*edebiyatçı* haline gelmemiz. Artık gerçeği yazmıyoruz. Gerçeği
anlamaya çalışmıyoruz, gerçeğin *edebiyatını* yapıyoruz. Onun için
yazdıklarımızda eski tat yok. İşini hakkıyla yapmak yerine para
peşinde koşanın, sonunda parasız kalması gibi, hakikatin hakkını
vermek yerine *pazara göre* edebiyat yapmaya çalışanın yazdığı da
ancak şimdiki edebiyatçılarınki kadar oluyor.

*Information Diet* diye başka bir kitaba başladım ama atlaya zıplaya
bile fazla gitmedi. Zamanın hastalığı enformasyon şişmanlığından
şikayet ediyor ve sanırım bir takım önerileri var fakat böyle
kitaplarda yazanların pek çoğunu zaten uyguladığımı farkedince
soğuyorum. *Sosyal medyayı şöyle yap, böyle yap* diyor adam, zaten
yapmışım ben yapacağımı. Sade suya tavsiye.

Bugün bir de Bill Bryson'un *The Mother Tongue* kitabını bitirdim. Bir
miktar genel kültür ve İngiliz dilinin tarihiyle ilgili bir takım
bilgiler. Sonunda, birkaç anekdot ve birkaç kelime öğrenmek açısından
iyi oldu, ancak önemli bir kitap mı? No.

Dördüncü kitap ise sadece İçindekiler'e baktığım Caner Taslaman'ın
*Evrim Teorisi Felsefe ve Tanrı* isimli kitabı. Taslaman'ı biri
tavsiye etti de oradan aklımda kalmış. Elime geçtiği kadarıyla
kitaplarını okurum, ancak gördüğüm, en azından şöyle bir bakınca
farkettiğim pek orijinal bir söz olmadığı. Dindarların takıntı haline
getirdiği *Big Bang* diğer kitaplarının ismine de dahil olduğuna göre,
meselenin *bilim* kısmı ne kadar sağlamdır, bocaladım. (Lise
çağlarında *Tanrıya Koşan Fizik* diye bir kitap okumuştum, koşuyor
koşuyor da, varabiliyor mu, onu kestirememiştim.)

Neyse bunlara kitapları okudukça karar vermek daha iyi olur. (Big
Bang'le ilgili mevzu bunun sebebinin bilinmiyor oluşunun aslında
kimseye pek delil sunmaması. Big Bang'in bir karadeliğin çökmesinden
veya başka bir evrenin içindeki bir evren oluşumundan kaynaklanmış
olabileceğine dair iddialar var. Usul olarak Tanrı'yı *kabul etmeyen*
bir disiplinin söylediklerine bakıp *hah, işte bilim Tanrıyı buldu*
demek zordur. Ayrıca, asıl mesele zaten o değil, bilimin *bulacağı*
tanrının bizim hakikatine inandığımız ve kulu Muhammed'e vahyettiğine
iman ettiğimiz Allah'a ne kadar yaklaşacağını bilmeden fazla
heyecanlanmamak lazım.)

Kitabın fihristinden anladığım, bir miktar dengeli de olsa, Evrim'in
pek de makul olmadığı tezini işlediği oldu. Naçizane inançlı
insanların inançlarına evrimi dahil etmesinin, genel manada daha makul
olacağını görebiliyorum. (Bunun nasıl yapılacağı ayrı bir konu.)
Çünkü bir fikri devamlı reddeden tarafta olmak ve ona ne derse desin,
çapı ne olursa olsun *sadece* itiraz etmek, pek uzun sürdürebilecek
bir pozisyon değil. (Altını dolduramadığınız itirazı çocuklarınıza ve
torunlarınıza aktaramazsınız.)

Mamafih aklıma gelen evrim itirazlarının birincisi, kainatın ve ondan
bir canlı üremesinin, dünyanın canlı barındırmasının *namuhtemel*
olması. Buna bazen Darwin'in aslında çok aptal olduğu ve bizim artık
canlılığın ihtimalini hesaplayabiliyor olduğumuz gibi bilgiler de
eklenebilir. Ancak şöyle bir durum var: Gerçekleşmiş olayın
ihtimalinden konuşmak hayli anlamsızdır. Bir insanın anne babasının
bir araya gelmesi, bir şekilde tanışıp evlenmesi ihtimali hemen hemen
sıfırdır. Buradan bu insanların olmadığı, olamayacağı sonucu
çıkmaz. Yeryüzünde olay namına bulabileceğiniz hemen herşeyin ihtimali
sıfırdır. Çünkü olay dediğimiz meselenin çapını istediğiniz gibi
belirler ve onun yeryüzünde yegane olmasını sağlarsınız. Yegane olayın
ihtimali de sıfırdır.

Canlılık da böyle. Bir defa gerçekleştikten sonra, ona *muhtemel
değil* diye itiraz etmenin manası yok. Adam elinden geldiğince, kör
topla bir takım açıklamalar bulup, bunu açıklayabiliyorsa, açıklamaya
çalışıyorsa, buna *matematiksel* itiraz bulmaya çalışmak ilginç
sonuçlar doğuruyor.

Aynı mantığı tersinden işletmeye çalışan Dawkins, *Tanrı Yanılgısı*
kitabında, Tanrı'nın ihtimalinin, kainatın ihtimalinden düşük olduğu
gibi bir takım saçmalıklara girişti. Şimdi bu da hayli manasız bir
argüman. Neticede Tanrı varsa, ihtimali 1'dir, yoksa 0'dır, Tanrı'nın
ihtimalini, kainatın 1 olan ihtimaline bakıp da çıkaramazsın. Elimizde
birden fazla kainat mı var da, bazısının muhtemel, bazısının
namuhtemel olduğunu söylüyorsun? Canlılık da benzer bir mesele,
ikincisi yok.

Dini bir metni bilimsel bir metin gibi, ölçmek biçmek ve buradan bir
tarih üretmek için okumazsınız. Tarihe uyuyorsa, uyuyordur, uymuyorsa,
burada Allah'ın başka bir maksadı vardır ve bununla insanları uyarmayı
murad etmiştir dersiniz. Dini metinlerde bilimin karşısına çıkınca, bu
sefer, bilimciler de, dini metinlerin aslında o kadar bilimsel
olmadığını söylemeye başlar. Hayatımın gayesi, bu metinleri bir takım
bilimsel faraziyelere karşı kullanmak değil, herhangi bir bilimsel
teorinin yapamayacağı o *nasıl yaşamalı?* sorusunun cevabına vahye
bakarak aramak.

Dini metinlerin bilimsel tartışmalara sokulmasının nihayetinde iyi
sonuç vermeyeceği ve zamanımızda cari *gerçeklik* anlayışının, sonunda
*bu metinler gerçek değil* tarafına meylettireceğini tahmin
ediyorum. Yapmamız gereken böyle tartışmaların aslında İslam'ın
kasdettiği veya önem verdiği tartışmalar olmadığını söylemekten
ibaret. Ancak sakin duramıyoruz. Dinle bilimi karşı karşıya getirince,
modern el şaşırtmacaları ve taze demlenmiş bilgi, onbinyıllık hakikati
bir tarafa savuruyor.

Üçüncüsü Evrim teorisiyle asıl derdimiz aslında insanın kökeni
hakkkında söyledikleri. Rahman suresine bakarken, *allemehul beyan*
([insana] konuşmayı öğretti) ayetini görür ve nasıl olduğunu
düşünürdüm. Geçenlerde Diamond'un *Üçüncü Şempanze* kitabında, insanın
100.000 sene önceki bir mutasyondan sonra dilinin, lisanının
geliştiğini ve bunun onun diğer türlere galip gelmesinin temel sebebi
olduğu iddiasını okudum. *Düşünce* dahi, insanın kendi kendine
konuşmasından kaynaklı diyorlar. İnsan önce konuşmayı, sonra düşünmeyi
öğrendi. (Öğrenebilenler öğrendi, daha doğrusu.)

Evrimle asıl derdimiz şu: İnsanın bir hayvan olduğuna, hayvanların
arasında akrabası olacağına inanamıyoruz. Teorik olarak kabul etmek
mümkün ancak yaşayışları özenilecek yaratıklar olmayan şempanzelerin
hayvanlar dünyasında, genlerinin yüzde birbuçuk uzağında, insanın en
yakın akrabası olması kanımıza dokunuyor.

Lakin insanın diğer hayvanlardan *daha özel* olduğu fikrinin
gereğinden fazla işlendiğini ve bir çok durumda, *belhum adal*
ihtarıyla karşı karşıya bulunan insanın kibre düştüğünü
görüyorum. İnsanın şempanzeyle akraba olmasına insanı tanıdıkça pek
şaşırmıyorum sahi. İnsanın hayvanî tarafını görüp, kendini ve
başkalarını *daha insan* hale getirme mücadelesini, ancak bu
hayvanlığı kabul ederek başlayabilirsiniz. İnsanların bizatihi ulvî
yaratıklar olduğu kabulüyle başlarsanız, çıktığınızın üçüncü günü
yolunuz şaşar.

Şaşıyor nitekim. 

