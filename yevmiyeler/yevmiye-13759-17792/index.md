---
title: "Anlam ve Arayış"
date: 2017-03-16 21:56:05
dp: 13759
featured_image: "/images/header-59.jpg"
images: ["/images/header-59.jpg"]
tags: []
---

Dennett'in *Breaking the Spell* kitabından beklediğim derecede kuvvetli bir
pozisyon bulamadım. Biz Ateist'in dine küfredenine, bütün kötülükleri ona
bağlayanına alışmışız, böyle *belki iyi tarafları da vardır ama insanların
bundan ne anladığını, neden ihtiyaç duyduğunu bilmek için daha fazla araştırmaya
ihtiyaç var* diyenini görünce biraz anlamakta zorlanıyoruz.

Dinin cevap verdiği konularda, başka ne gibi cevaplar verilebileceğini düşünerek
başlayalım. *Kainat neden var?* diye bir soru var mesela, buna din olmadan ne
gibi bir cevap verebilirsiniz? Bu sorunun anlamsız olduğunu iddia etmek mümkün,
insanların bu soruyu gereğinden fazla önemsediğini, bir anlam arayışının
kendisinin anlamsız olduğunu, anlamı kendimiz yaratmamız gerektiğini
söyleyebilirsiniz: OK. Ancak bunların hiçbiri insanların dinden aldığı anlam
kadar kuvvetli olmayacaktır. İnsanın ruhu iman etmek için ağlar. Orada der, bir
anlam var, bir şeyler beni çağırıyor, ben bir şey için buradayım.

Bu söylendiği gibi insanın zaman içinde edindiği biyolojik bir arıza
olabilir. Bildiğimiz kadarıyla filler ve kediler böyle sorularla uğraşmıyor ve
bilimin dediği doğruysa, insanlar da milyon yıl önce bu sorularla uğraşmıyordu
ancak şu an uğraşıyorlar ve buna ne cevap verebilirsiniz?

Başkasının verdiği cevaba gülmek, bunun eskide kaldığını, komik olduğunu, masal
olduğunu iddia etmek kolay. Üzerinde konuşulabilecek ve *anlam* sayılabilecek
her şey dile, dil de insana bağlı, bu sebeple insanın komik ve manasız
tarafları, eksik tarafları, hayallerindeki acizlik anlam arayışına da aksetmiş
veya anlamı sadece bu kadar anlamış olabilir. Mamafih nasıl olur da, *sözden
öte* bir anlamın olabileceğini inkar edebilirsiniz?

Bunu inkar edemem. Dinlere ve onların içindeki geleneklere de bu hakikatin
tezahürü diye bakarım. Belki anlam hakkında bildiklerimin hepsi doğru değil, bir
ihtimal dünya hayatı bu gördüğümüzden ibaret veya anlam hiç de insanlarla
alakalı değil ama hayatta kalmak için, hayatın bir yerde anlamlı olduğuna ve
dualarımı ve şükürlerimi duyan bir ilaha ihtiyacım var. Bu ihtiyacımı
farkettikten sonra, ona en güzel şekilde iman ve kulluk etme arayışım olabilir,
bu konuda da herkes aynı noktada değil, ben de on sene önceki noktada değilim
ama yapılacak şey, *anlam yok, hepsi yalan* demekten farklı.

Dünya kaynakları ve maddi imkansızlıklar insanların hepsine sınırsız bir
mutluluk sunmuyor. Herkesi birden namütenahi şekilde mutlu edecek imkanımız
yok. Maddi imkanlar bir yana, insanların sosyal ihtiyaçlarını tamamen karşılamak
için bile imkanımız yok. Herkes herkesin istediği insan olamıyor. Herkes herkesi
sevemiyor, herkes herkesle iyi geçinemiyor. İnsanların ortak bir *tanrısı*
olması, birbirleriyle iyi geçinmek için önemli bir unsur. Bilimciler için de
böyle, onlar da kainatı anlama işinin yaşayama değer bir hayat meydana
getirdiğini düşünüyor. Başkaları da, atalarından, çevrelerinden duydukları anlam
sayesinde ayakta duruyorlar.

Buna *imana iman* diye itiraz edecektir. *Aslında Tanrı'ya inanmıyor ve bunu
hayatında gerekli görmüyorsun ama insanların buna ihtiyacı olduğunu
düşünüyorsun* diyecektir. Benim konumum, hayır, ben inanıyorum ancak tüm
geleneğe olduğu gibi değil, işaret ettiği tarafa bakarak inanıyorum
diyeceğim. Bununla beraber bir Hristiyanla İsa Mesih'in Tanrı'nın oğlu
olmadığını konuşmak, onu daha iyi bir insan yapar mı diye sorduğumda, her zaman
*evet* diyemiyorum, nasıl ki, bana hayli manasız da gelse Kandil gecesinde tövbe
ettiğinde günahlarının affedileceğini düşünerek bir daha kötülük yapmamaya niyet
eden kimseye, *ne kandili kundili* demezsem, üzerinde uzlaşmamın mümkün olmadığı
konularda da uzun uzun tartışmalar yapmıyorum.

Dennett bir insanın kendi başına hakikati bulacağına veya böyle bir hakikat
olduğuna, yani dinin hakikate bilimden daha uzak olduğuna benden fazla iman
ediyor gibi duruyor. Hakikati onun gibi anlayanları da anlıyorum, *kişisel
tanrıya* iman etmeyenleri de anlıyorum ama benim hakikatim ne bir kişinin
zihnine sığabilir, ne bir kişi tarafından tek başına yaşanabilir.


