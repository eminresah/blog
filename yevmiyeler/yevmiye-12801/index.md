---
title: "Yevmiye 12801"
date: 2014-11-23 02:18:14 +0200
dp: 12801
tags: []
---

/Yobaz/ deyince aklıma gelen tip Türk değil, Amerikalı. Belki
okuduklarımın daha çok orayla ilgilisinden kaynaklanıyordur,
bilemiyorum. Ancak mesela bugün, `şöyle bir yazıyı
okurken <http://www.nybooks.com/articles/archives/2013/sep/26/doctor-who-made-revolution/>`__
rastladığım bir paragraftaki *yobazlık* bana Türkiye'de rastlanır türden
gelmedi. Konu annelere hijyen ve bakım eğitimi vererek çocuk ölümlerini
azaltmak için çocuk klinikleri açmak. Amerika'da 1910'ların sonu. Bu
kliniklerin kamu bütçesinden açılmasına *Bolşeviklik* olur diye itiraz
ediyorlar. Bu itirazı dile getirenlerden biri şöyle diyor:

    [New England'lı bir doktor] "Bu kanuna karşıyız, çünkü bütün bu
    kadın ve çocukların hayatını kamu bütçesinin kaynaklarıyla
    kurtarırsanız, gençlerin tıp tahsilini neyle teşvik edeceksiniz?"
    dedi. Oturum Başkanı Senatör Sheppard, kasıldı ve öne eğilerek
    "Sanırım sizi tam anlayamadım" dedi, "herhalde kadın ve çocukların
    gereksiz yere ölmesini veya daimi bir hastalık tehlikesi altında
    yaşamasını, genç doktorlara yapacak iş olsun diye istiyor
    olamazsınız." "Neden olmasın?" dedi New England'lı doktor, en
    azından konuyu olduğu gibi ifade edecek cesareti vardı, "Tanrı'nın
    takdiri bu değil mi?"

Ben böyle bir *kafaya*, Türkiye'nin en *yobaz* diyebileceğimiz
kimselerinde bile rastlayacağımıza inanmam. Bir de bu *okumuş*, doktor
olmuş ve söylediği şeye bak: *Çocuklar ölsün ki, doktorlara yapacak iş
olsun.*

