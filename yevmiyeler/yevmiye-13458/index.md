Yevmiye 13458
=========================

:author: Emin Reşah
:date: 2016-05-20 01:19:27 
:dp: 13458 

Yıkıntılar arasında dolaşıyormuş gibi bir his. Bir yandan buralarda bildiğimiz
dışında bir dünyanın yaşandığına dair izler, bir yandan hepsini örten
toz. Hayatta kaldığına sevinerek mi gezsen, o günleri göremediğin için mi
üzülsen?

Bugünkü soru şu: Allah kötülüğü emreder mi? Bu soruyu *emredebilir mi?* diye
anlayanlar var, diyorlar ki, *Allah'ın iradesine sınır koymak mı, haşa.* Ancak
burada daha basit bir mesele var: Allah kötülüğü emretseydi, bunu nasıl
bilebilirdik?

Bunu bize doğrudan bildirmeyeceğine göre, herhalde peygamberi vasıtasıyla
bilebilirdik. Ancak peygamberinin peygamberliği de *iyiliği* sayesinde
biliniyordu. İnsanlar Hz. Peygamber'e önce iman edip, sonra onun söylediklerinin
iyi olduğunu keşfetmediler. Önce onun iyiyi söylediğini gördüler ve bunun
Allah'tan geldiğine iman ettiler. O halde Hz. Peygamber insanlara kötülük
va'zetseydi, zaten bunun Allah'tan olduğuna kimseyi inandıramazdı.

O halde, tali gibi duran asıl mesele, Allah'ın kötülük emredip emretmeyeceği
değil, bunun bize nasıl ulaşabileceğidir. *Kötü peygamber* olur mu? (Eşari'ler
herhalde *olur* der.) Ancak bu kötü peygamber kötülüğün Allah'ın emri olduğunu
insanlara nasıl kabul ettirebilir?

Kendi peygamberliğini nasıl anlatabilir?

Bunları düşündüğümüzde, aslında kötülük meselesinde bir de epistemolojik *haber
verme* meselesini görüyoruz. Allah kötü peygamber gönderip, onun
peygamberliğinin bilinmesini sağlayabilir. (Evet?) O halde, neden nebisi, hem de
iyi olduğu halde, peygamberliğini bu kadar zor anlattı?

-----

«Hayatın ilk yarısı ebeveynlerimiz tarafından, ikinci yarısı da
 çocuklarımız tarafından mahvedilir.» demiş biri.

Ufaklıklar için konuşmak erken belki ama ben şu zamana kadar mahvedildiğini
düşündüğüm bir hayatım olmadı. 

-----

.. 

  Eğer dolaptaki iskeletten kurtulamıyorsan, en iyisi dansetmeyi öğretmek. --
  George Bernard Shaw.

Edebiyatçıların hallerinden şikayet eden bir arkadaşa, diyeceğim o ki, bu
insanların normal mal/mülk/miras/mevki kavgası yapan insanlardan bir farkı
yok. İnsanın şiir yazıyor olması, hasbelkader güzel kelimeler ve ifadeler
bilmesi, bunların yerinde kullanmayı öğrenmesi, dolabında iskelet bulunmadığına,
bu sözlerin safiyane çıktığına işaret etmez. Bilakis, zaman zaman kendimde de
gözlediğim gibi, insanın edebiyat yapmasının sebebi, ulaşmak istediği basit
zevklere ulaşamıyor olmasıdır. Kendini kelimelerle oyalayabiliyor olmak,
hepimizdeki o bedbaht arzuların onda olmadığı anlamına gelmez, sadece hepimiz
bir şeyle avunduğumuz gibi *edebiyatçı* da kelimelerle hem kendini ve bir yandan
da başkalarını avutmaktadır. 

Şahsen edebiyatın insanın arzularını geçiştirmenin ötesinde, palyatif bir takım
faydaların ötesinde daha derin tedaviler sunduğu kanaatinde değilim. Bir insan
başka şekillerde iyiliği öğrenmediği sürece, sırf edebiyat yaparak iyiliği
öğrenmez, en fazla kendi küçük arzuları için istismar edebildiği araçlara bir de
kelimeleri ekler.

