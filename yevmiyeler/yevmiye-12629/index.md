---
title: "12629. Yevmiye"
date: 2014-11-23 02:18:14 +0200
dp: None
tags: []
---

Biraz *fiction* günümdeyim.

--------------

Kadınları anladığımı iddia edemem. Kadınların beni anladığını da iddia
edemem. Sadece kendi cinsleriyle konuşuyor onlar. Belki kendi
cinsleriyle değil ama kendi kafalarından olan insanlarla. Erkekler de
konuşmayı bilmiyor, tabii.

--------------

Tarihi olanın *hiç* olması mümkün mü? Tarihi olmayanın tarihte işi ne?

--------------

```ed``'le uğraşmaya gerek yokmuş. Aslında ``cat`` de yeterliymiş. Belki
onu normal editör gibi kullanmak daha
kolaydır. <http://emresahin.net/cat-for-writers/>`__

--------------

Hayatın kendisinden daha manasız ne var? Bu soru kafamda dönüp duruyor.
Hiçbir yere gitmediğim, her yer bana geldiği için bu sorularla
uğraşıyorum. Bu sorular da benimle uğraşıyor. Sanki cevaplarını bana
verecekmiş gibi yapıyorlar ama aslında öyle bir niyetleri yok.
Felsefenin kadına benzeyen bir tarafı var. Evlenene kadar hakikati
vaadediyor ama evlendikten sonra, aslında öyle bir durumu olmadığını
görüyorsun. Profesyonel felsefecilerin hakikatle arasındaki ilişki,
evlilerin mutlulukla ilişkisine benziyor. Kazaen hakikati buluyorsa
buluyor, yoksa genel bir metod yok. Evliliklerin mutluluğunun onun
kendisiyle değil, sonuçlarıyla ilgili olması gibi, felsefecilerin
hakikatle ilişkilerinde de, hakikatin kendisi değil, onun
*pazarlamacılığı.*

İnsan olmanın problemli tarafı bu. Hem su, gıda ve sair kimyevi
maddelere ihtiyaç duyan bir organizmasın, içinde bir takım hormonlar tüm
düşüncene ve varlığının *anlamına* yön veriyor ve bir yandan da, sanki
bunlarla alakan yokmuş gibi davranman gerekiyor. Oyun bu. Oyunun kimin
oyunu olduğu konusunda da bir fikrin yok. İçinde bulunduğun dünyada,
kimsenin bir yerden, bir yere gitmediği belli. Olduğumuz yerde
otluyoruz.

--------------

Yazının insanın kendisiyle konuşması olduğu doğru. Bu konuşmayı ne kadar
dürüst yaparsan, o kadar rahat okunuyorsun. Yazı, başkalarıyla konuşmaya
yöneldiğinde sakat bir araç. Dert anlatmak için, hele fotoğrafın,
videonun, telefonun ve sair cihazların el ele kucak kucağa gezdiği
zamanımızda manasız bir araç. Ancak kendinle konuşmanın, kendine bir
takım sözler vermenin ve bunları açıklamanın cazibesi diğer araçlarda
mevcut değil. Bir videoda kendinle konuşamazsın. Bir fotoğrafta başkası
görünür. Ses araya girdiğinde, konu da başkasıdır. Yazı böyle değil.
Yazıda herkes kendi kendine konuşur. Bunu başkaları için yapıyormuş gibi
yaparsın, belki kendi düşünceni berraklaştırmak adına başkalarıyla
kafanda konuşursun da. Ancak sonunda ne anlattığını hemen hemen sadece
kendin anlarsın.

--------------

Rastgelelik üzerine bir Coursera dersi var. Zamanında kaydolmuşum ancak
derslere henüz başlayamamıştım.

Tanımlardan biri şu: Rastgele olan *tahmin edilemez.* Tahmin edilebilir
olan rastgele değildir.

O halde tam bir rastgelelikten de bahsedemeyiz.

Çünkü bir şeyin olacağı veya olmayacağı, ne olursa olsun, tahmin
edilebilir. Kafadan atılabilir, uydurulabilir. Mutlak rastgelelik için
elimizdeki enformasyonun *sıfır* olması gerek ancak böyle bir durum,
insan için, mümkün değil. Düşünebildiği konuda tahmin yürütebilir insan,
atmasyondur, ayağı yere basmaz, tamamen saçmadır ama konu *tahmin
edilebilir* olmaksa, edilir işte, bir şekilde.

İhtimal hesaplarının kumarbazlar tarafından bulunmasının sebebi biraz
sınırlı kurallarla tahmin yapmaya çalışıyor olmaları. Hayatta kurallar
sınırlı olmadığı için, tahminlerin sonu yok. Daha *rastgele* olabiliyor
her şey.

--------------

Harflerin frekans analizini Kindi bulmuş. 9. yüzyıl.

