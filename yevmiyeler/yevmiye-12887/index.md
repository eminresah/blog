---
title: "Yevmiye 12887"
date: 2014-12-15 10:22:56 +0200
dp: 12887
draft: true
tags: []
---

En önemli olayın ölüm olduğu bir yer burası. Birinin ölümü, bir türün
ölümü veya onun gibi ölümler. Bir kerede hayatı değiştiren daha büyük
bir olay yok ve bu hayatın ne kadar ufak bir mesele olduğunu
gösteriyor. Ölümle her şey değişebiliyorsa, hayat o kadar da
düşünülmesi gereken bir konu değildir.

--------------

Birkaç gün önce Nişanyan'ın Türkiye'nin batılılaşmasıyla ilgili üç
blog yazısını okudum. Türkiye'deki asıl meselenin, devletin yeterince
batılılaşması değil, batılılaşamaması olduğunu söylüyordu.

Söylediklerine hak verdiğim yerler çok. Daha doğrusu benzeri düşünceler
bende de var. Lakin şu son hükümet konusundaki bu karamsarlığın neden
kaynaklandığını anlamıyorum. Daha doğrusu memleketin bir hükümet elinde
*geri* gideceğine inanmak nereden kaynaklanıyor, bilmiyorum.

Türkiye İslamcılarının fikren yaslanacağı, besleneceği pek fikir
yok. Bu benim gibiler için üzülecek bir noktayken, Nişanyan gibi
batıyı medeniyetin ekseni görenler için sevinecek bir durum. Batıyı
taklit etmekten, pek çok durumda onun değerlerini almaktan veya o
değerleri kendimizinmiş gibi yeniden icad etmekten başka şansımız
olmadığını *subliminal* mertebede de olsa Erdoğan da
biliyor. Türkiye'nin derdi batı yakasıyla doğu yakasının o kadar kolay
bir araya gelmemesi.

Osmanlı ve Cumhuriyet elitlerinin en büyük ortak noktası herhalde
halka aynı gözle bakmalarıydı. Güdülecek bir sürü. 2010'da yıkıldığını
söylediği düzen aslında bu düzen. Şimdikiler de *aman Osmanlı, canım
Osmanlı* edebiyatı yaptıkları halde, Osmanlı'nın sosyal sınıflaşmasını
nihayet gömen insanlar. Bunun yerine kendi düzenlerini oturtmak, kendi
elitlerini oluşturmak isteyecekleri aşikar ancak böyle bir imkanları
var mı? Elitlik sadece *çok parayla* ilgili bir kavram değil, kültüre
dayalı bir sınıflaşma.

Hükümetin iki *hikayesi* varsa, biri İslam, diğeri
Popülizm. Populizmle elitlik olmayacağı aşikar. İslam'ın elitliğini
besleyecek bir kültür var mı memlekette? Söyleyeyim: Hayır,
yok. Osmanlı'da devlet ve halk, dilleri bile farklı iki
sınıftı. *Halkın neye inanması ve nasıl yaşaması gerektiğine biz karar
veririz* kafasıydı.

Şimdiki hükümetin, ne fikren, ne cismen halkın nasıl yaşaması
gerektiğine yol gösterme imkanı yok. Bu gücü besleyecek damarları yok.
Onun için İslamcılıkları başörtüsü ve Avrupa'daki içki düzenlemelerini
hevesle taklitten öteye gitmez. Türkiye'nin batılılaşması da
kozmetikti, doğululaşması da kozmetik.

Ancak dipte başka bir hikaye daha cereyan ediyor. Bir kültür inkılabı
için, nihayetinde insanların kültüre zaman ayıracak kadar zamanları ve
paraları olmalı. Ekonomik gelişmenin etkisini en çok hissedenlerin
arasından çıkacak bu kültür. Belki onlar da Batılı olmayı seçecekler,
belki dünyanın ihtiyacı Doğu olduğu için biz de Doğulu olacağız. Tam
ve tekmil. Tam bir Batılı veya tam bir Doğulu. Tam bir Türkiyeli
veya. Belki elli belki yüz yıl sonra.

O sebeple bu karalar bağlayıp hükümetten yakınma (*getti getti yalnız
ve güzel ülkem getti*) hali bana çok komik geliyor. Çocukluğumda Çetin
Altan'ın bir yazısında Türkiye'nin gelişmesi için önce bir diktatörlük
gerektiğini veya gerekmese de göstergelerin böyle söylediğini
hatırlıyorum. Otuz sene önce. O *diktatörlük* düşündüğümüzden daha
yumuşak seyrediyor ve muhtemelen vazifesini ifa ettiğinde zaten yerini
daha iyi alternatiflere bırakacak.  Halkı küçük görmeyen, ondan
haberdar, Türklerin *ipso facto ayı* olduğuna inanmayan Batıcılara
veyahut tarihinin hesabını verebilecek, aklı başında ve alnı secdede,
menakıbdan başka fikri bulunan, yeri sağlam basan ve güneşe yürüyen
Doğululara.

