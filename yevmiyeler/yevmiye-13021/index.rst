Yevmiye 13021
=============

:date: 2015-03-13 21:13:18 +0200

.. :author: Emin Reşah
.. :date: Tue Mar 10 12:07:30 EET 2015 
.. :dp: 13021 

Hoca bekleyerek geçen günlerimin birindeyim. Hoca beklemekten
sıkıldığım için akademisyenlikten ayrıldığımı söyledim mi? Hoca
beklemek ve onların zamanınıza saygılı olmayışı. Düpedüz ekmesi
mesela.

Gerçi şimdiki durumda bundan şikayet edemem. Adam benim için
geliyor. Nihayetinde benim işim için. Ancak tabii neden oradan geliyor
da, buradan gelmiyor? Niçün bu kadar uzaktan geliyor? Bürokrasinin
köleleriyiz.

Terminaller insanların gelip gittiği ve iz bıraktığı
yerler. İnsanların ne halde olduğunu görebileceğin ve haline
şükredebileceğin yerler. Bir de mezarlıklar var. Onlarda insanların ne
halde olduğunu göremiyorsun, daha doğrusu geride bıraktıkları bir
takım parlak mermerleri görebiliyorsun sadece.

Mezar taşımda bir tek عباد‌الله yazmasını istiyorum. Büyükçe bir taş ve
bu kadar. Her gün işe giderken yanından yürüdüğüm mezarlıkta bir mezar
taşında *havlucu* yazıyor. Prof. Dr. yazan da var (ve onda *ruhuna
fatiha* yazmıyor) ama havlucu. *Çok kefenler diktim, sonunda kendim
girdim* diye mani bile yazılır. Mezar taşına mani.

*5. Ücret Karşılığı Kur'an Okutmayınız.*
*6. Ücret Karşılığı Mani Yazdırmayınız.*

Havlucu yazmayın mezar taşıma, *havlu attı* da yazmayın. 

-----

İnsanın beklediğinden uzaklaştırılması vaki. Aramayı bırakmam
bundan. Kendimi arıyordum, peşimi bıraktım ve bıraktığım yerde
buldum. Meğer bıraktığım yerde bırakmışım kendimi.

Kendine arkanı döndüğün yerde bulmanı açıklamak? İnsan evet mücadele
ederek de bir yerlere geliyor, belki bazı yerlere, makam, mevki ve
rütbelere sadece mücadele ederek ve hatta *Frank Underwood* gibi her
tür pisliği yaparak geliyor. Ancak bir de hiç beklemediğin halde sana
gelenler var. Kapında bekleyenler. Düşünceler öyle mesela. Onları
aradıkça gelmezler, farklı olmaya çalıştıkça tıkanırsın, sonra
bırakırsın, aynılık yeter, sıradanlığa razı gelirsin ve *aaa, ne kadar
ilginç biri* olmuşsun.

-----

Kendimizi bildiğimizi nasıl anlayabiliriz. Bunu anlayamazsın. Kendini
bulduğunu da anlayamazsın. Bulan kim, bulunan kim? Bunlar birbirinden
ayrı değil ki? Kendimi biliyorum diyen de aynı yerde, bilen kim,
bilinen kim? İki delinin birbirine kavuşması veya iki elinin. Hangi
ben, hangi beni bilecek? Bilebilecek? Hani bana, hani bana bilecek?

-----

Bugün bir sunum yapacağım. Biraz da ondan bahsetmek istiyorum. Bu
sunumda size gerçekleştirmeyi planladığımız projeden
bahsedeceğim. Nasıl yapacağımızı anlatacağım.

Bu iş neden zor ve şimdiye kadar neden yapılmadı, ondan bahsetmem
lazım. *Herkesin yaptığı işleri yapmıyorum.* Kimse de benim yaptığım
işleri yapmıyor. *Sizin işiniz size, benim işim bana.*
