---
title: "Murakabe 13381"
date: 2016-03-13 21:49:47 +0200
dp: 13381
draft: true
tags: []
---


-*- coding: utf-8 -*-


Murakabe formunun diğerlerine nazaran faydası, yazıyı yazdığınız esnada
düşünmeye imkan vermesi. Bir deneme yazarken n söyleyeceğinizi aşağı yukarı
bilmeniz lazım, daha öncesinde bir plan veya konuşma gerekiyor. Bunda öyle bir
şart yok.

Bir de ego yok tabii. Onun da faydasını görüyorsun. 

Evet. Burada insanın düşünürken yazdığı belli oluyor, bu sebeple işin içine
fazla ego girmiyor. İnsan *ciddi* bir konuda yazarken illa kendini sorgulanamaz
bir mertebede görmek veyahut o mertebeyi arzulamak zorunda. Bir şekilde *ben
buldum ve size öğretiyorum* kabulü lazım. Bu formda *gelin hep beraber bakalım
neler varmış burada* diyorsunuz.

Kararsızlık göstergesi sayılır bu bizde. 

Doğru. Bizde yazarın net olanı sevilir. Traşı kısa kesen. Ne söyleyecekse net
söyleyen. İşi fazla ayrıntıya boğmayan.

Bu sıra bilhassa öyle. Memleketin içinde bulunduğu ahval ve şerait.

Bizim kültürümüz böyle. Bu kültürün yansıması da dün Kemalizm'di, bugün
Reisçilik, yarın başka bir şey olacak.

Yarın olursa tabii. 

Yarın olur. Yarın bir şekilde olur. Bu topraklarda tutunanlar da bize
benzeyebilir ancak. Erdoğan'ın geçenlerde söylediği doğru bir söz vardı: Alması
kolay, tutunması zor topraklar bunlar. Bin senedir burada bir şekilde hakim
unsur Türkler. Roma İmparatorluğu dahi kesintisiz bu kadar uzun süre elinde
tutamadı. 900'lü yıllarda Abbasilerin sınırı yaklaşık olarak Niğde'ye geliyordu.

Roma ikiye bölündükten sonra imparatorluk olmaktan çıktı sayılmaz mı?

Neden? Doğu Roma'lılar kendilerine Romalı diyordu, Bizans kelimesi 19. yüzyılda
bir Alman tarihçinin uydurması. İstanbul'un Konstantin'den önceki adından
mülhem. Ama İstanbul'da yaşayanlar kendilerini Sezar ve Konstantin'in varisi
sayıyordu.
 
Latin devleti değildi ama bu?

Latince konuşmuyorlardı, Grekçe konuşuyorlardı ama Jül Sezar da Grekçe
konuşuyordu. O zamanın *modası* buymuş. Latince biraz daha avam dili kabul
ediliyormuş.

Şekspir'in *et tu Brute* diye atfettiği son sözleri Latince değil yani?

Muhtemelen değildi diyorlar. Kimse bilmiyor son sözlerini tabii. 

Ne diyordun, bu coğrafyada hakim olan unsur bize benzer derken?

Devletçilik açısından bize benzer. Başka türlü tutunamaz. Burası Pasifik'te
kimsenin ilgisini çekmeyen bir adalar bölgesi değil. Buradaki toplum, ancak
devlet olarak güçlü olursa ayakta kalabilir. O sebeple devletçi olmak
zorunda. Ha devleti gereksiz yere yormanın manası yok, olmayan kavgalar icad
edip, bunları kazanmaya çalışmanın kimseye bir faydası yok.

Ne gibi mesela?

Milliyetçilik gibi kavgalar. Önemli olanın kamu düzeni olduğu ve insanların iyi
vatandaş olduklarında, kökenleri ve aksanları ne olursa olsun önlerinin açık
olduğunu göstermen gerekir. Böyle olduğunda onların hakim unsurda erimesini de
kolaylaştırırsın.

Milliyetçilik devletin önemli bir aracı değil mi? Yoksa nasıl bir arada tutacak
insanları?

Milliyetçilik bir araya da getirebilir, bölebilir de. Eğer birleştirdiğinden
fazla bölüyorsa, devlet için bir yük haline gelir. Bizim Kemalist milliyetçilik
böyleydi. Bunun yerine doğal bir millet fikri lazım, Türkçe'nin *tek dil*
olmadığı ancak pratik olarak öyle olduğu ve tartışılmadığı bir düzen mesela.

