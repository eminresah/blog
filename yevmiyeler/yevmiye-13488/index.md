Title: Yevmiye 13488
Author: Emin Reşah
Date: 2016-06-18 18:00:10 
Dp: 13488 

*O bizi ilgilendirmez.*

İnsanlar, nelerin *ilgi içi*, nelerin *ilgi dışı* olduğuyla belirler
gündemi. Orlando saldırısında, maktüllerin cinsel kimliği ilgimiz dışındaysa,
katilin *dinsel kimliği* de ilgi dışı olabilmeli ama hayır, bu ikincisi ilgimiz
içindedir.

Medyadan gelen hikayelerin hepsinin yarım gerçek olduğunu öğreneli çok
oldu. İnsanların ekseriyeti bunu *bilmezmiş gibi* yapıyor. Hoşlarına
gidiyor. Bir haber çıksın, kendi kafa konforlarını sağlamlaştırsın,
kafalarındaki resme uygun olsun. İki gün sonra bu haber yalanlansa da farketmez,
zaten yalan çıktığıyla ilgilenmeyecek, kafalarındaki resmi değiştirme zahmetine
girmeyecekler, gazeteye ödedikleri paranın, seyrettikleri reklamın karşılığını
aldılar.

Modern dünyada medya insanlara bilgi vermek için değil, önyargılarını
pekiştirmek için çalışıyor. Kimse hikayenin tamamını istemiyor. İstediğimiz kafa
konforumuzu baki tutan hikayeler ve bunların gerçek olduğunu düşündürecek kadar
tutarlılık.


