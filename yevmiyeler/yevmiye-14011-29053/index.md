Title: Yevmiye 14011-01
Author: Emin Reşah
Date:  2017-11-24 01:03:42
Dp: 14011
Status: published
Image: /img/header-11.jpg

#### 1

Bir hastalık olarak yaşamak. 

Sonunda ölüm olduğuna göre, *yaşam* da bir hastalıktır. Biz de hayatın
hastasıyız.

#### 2

Eski twitter hesaplarında bir hanım kızımız, takibinin 4. dakikası konuşmaya
başladı, 7. dakikası erkeklerin ne kadar boş olduğunu söyledi, 8. dakikası erkek
arkadaşı olmadığını öğrendim, 9. dakikası ben de evli ve iki çocuklu olduğumu
anlattım, 12. dakikası da bir takım *abi tavsiyeleri.*

İlk defa *bana yüründüğünü* orada hissetmiştim. Yeni nesilden ve sosyal medyadan
korkmaya da o zaman başladım.

#### 3

Hadis *müslümanların kollektif şuurunun* yansıması gibi bir anlama sahip benim
için. Hepsinin %100 doğru olduğuna inanmıyorum ancak bir araya geldiklerinde Hz.
Peygamber'in kim olduğuyla ilgili bir fikir veriyorlar, kafamızda Hz. Peygamber
için bir *resim* oluşturuyorlar ve bizim bunu diğer kaynaklardan elde etme
imkanımız yok. O sebeple insanların sünneti toptan inkar etmelerinin mantığını
kavrayabilmiş değilim. Bununla beraber, Sünnet'i anlamak gerektiğinde, asıl
sorumuzun *bugün benim durumumda yaşıyor olsaydı, ne yapardı?* olması
gerektiğine inanıyorum. Öteki türlüsü, erbabı dışındakiler için, hayatlarında
kullanmayacakları bir bilgi külfeti getiriyor. Kafamızda bize gelenekten gelen,
hadis kaynaklarından beslenen bir *peygamber tasavvuru* var, bunun tam olarak
kendisini yansıttığından emin olmasak da ve bazı durumlarda nasıl davranacağı
konusunda farklı düşünsek de, en azından *beşer* ve *peygamber* olarak,
kendisinin *hakemliğine* başvurmak, her tür ahlaki ve dini derdimizde bizim için
en iyi kriterlerden biri.

Bu sorunun cevabı da bitmeyen bir tefekkür konusu. 

#### 4

İnsan *düşman* bildiğinin rekalmını yapar mı?

Genelde düşmanlar yapar reklamı, mesela İstanbul taksicileri çok güzel Uber
reklamı yaptılar, aferin. 

Bir de Mustafa Öztürk'ü, Cübbeli Ahmet'ten öğrendiğimi hatırladıkça gülerim.
*Sakın haa, dinlemeyin o adamı* dediği bir videosu olmasaydı, Öztürk hocayı hala
bilmiyor olabilirdim.

#### 5

[Monopoly oyunu
aslında](https://aeon.co/ideas/monopoly-was-invented-to-demonstrate-the-evils-of-capitalism)
Kapitalizm'in zararlarını göstermek için icad edilmiş. İlk halinde iki çeşit
kural varmış, birinde emlak vergisi vererek diğer oyuncuların da oyunda kalması
sağlanıyormuş. Şimdiki *sahibi* oyunu aldığında, tek bir kazanan olmasının *daha
heyecanlı* olduğunu düşünmüş olacak ki, bu *sosyalist* kuralları kaldırmış. Şu
an en yalın haliyle bir kapitalizm oyunu.

Bir yandan da şu aklıma geliyor: En doğal haliyle, en hayvani haliyle insan
hayat mücadelesi içindedir. Bu mücadeleyi resmeden *politik* sistem de
*kapitalizm* adını almış. *Liberalizm* konuya biraz daha metafizik bir takım
gereçler sunsa ve daha *insanî* bir zemin aramaya çalışsa da, en saf haliyle,
insanların ilerlemek ve kazanmak için birbirlerini araç haline getirdikleri, tüm
imkanları kullandıkları sisteme bugün kapitalizm diyoruz. 

İnsanların kapitalizme düşman olmadıkları, neticede bencil nefisleri için en
uygun sistemin bu sistem olduğunu düşündüklerini görüyorum. Şu dünya üzerinde en
fazla 100 yıl sürecek hayatlarında, insanların mümkün mertebe fazla *zevk
almalarını hangi sistem daha çok garanti ediyorsa, onun daha muteber olmasını
beklemek gerekir.

#### 6

*15 Temmuz darbe teşebbüsü gecesi neler yaşandı?* üzerine muhtemelen önümüzdeki
50 yıl uzun uzun yazılıp çizilecektir. Bir kısmının ise hiçbir zaman
aydınlanmayacağını tahmin ediyorum.

Neden? Çünkü o gece muhtemelen ordu içindeki hareketlilikte, *gri alanda* hayli
çok asker vardı. Acullar harekete geçip, kartlarını açtıklarında beklediler,
eğer darbenin gidişatı farklı olsaydı muhtemelen bunları da *darbe safında*
görecektik. 

Bu gri alanda tam olarak kimlerin olduğunu, bunların hangi saiklerle darbe
karşıtı durduğunu muhtemelen hiçbir zaman tam olarak öğrenemeyeceğiz. Tarihi
hayatta kalanlar, savaşı kazananlar yazdığına göre, gri alandan darbe-karşıtı
tarafa geçenler kahraman sayıldı. 

İnsanlar böyledir: Değişirler. Adaptasyon insanın (ve diğer canlıların) ayakta
kalmasının en önemli cihazıdır. *Ben adapte olmam, FETÖ'ye ölümüne bağlıyım*
diyenlerin armut gibi toplanabileceği belli, ancak genel karakteri *hiçbir şeye
inanmamak* olan bu zevatın, bugün en *Reisçiden* yarın en *Anti-Reisçiye*
dönüşmeyeceğinin garantisi yok ve asıl *tehlike* onlar. 

Yine de *ideloji* olarak, *isim* olarak Fetullah Gülen ve avanesi artık
Türkiye'den silindi. Birbirlerine destek olmaya devam etseler bile, artık
*hocaefendi* dedikleri hainin adını açıkça telaffuz edemeyecekler. Fikren de ne
İsa'ya, ne Musa'ya yarayacak, sade suya tirit saçmalıklar mecmuası olduğundan,
iflahı kesildi ve bitti. Allah onu rezil etti. 
