---
title: "Yevmiye 13331"
date: 2016-01-15 11:22:16 +0200
dp: 13331
tags: []
---

Alışkanlıklarımız takip eden firmalar, bunlardan para kazanmak için hangi
ürünlerle beraber hangilerini aldığımızı öğreniyor. Hangilerini almadığımızı
da. Mısır gevreği alıp süt almayan müşterisine süt kuponu gönderiyor, senede iki
defa büyük miktarda çöp torbası alanların bahçesi olduğuna ve bahçe aletleriyle
ilgili reklama açık olduğunu buluyor. 

-----

Türkiye hakkında tahminlerde bulunmanın kolay tarafı, bizim yirmi sene sonra ne
olacağımızı Avrupa ve Amerika'nın durumuna bakarak anlayabilmemiz. Bildiğim
kadarıyla bu *kişiye mahsus kupon* devri başlamadı. O kadar veri manyağı firma
yok. Mağazalarda kart dağıtıyorlar ama amacı veri toplamaktan çok, müşteri
bağlamak sanırım. Şahsi bilgilerle bağlayacak telefon numarası veya T.C. Kimlik
numarası gibi bir bilgi yoksa, bu kartlardan elde edilecek bilgi de sınırlı,
çünkü bir kişinin birden fazla kartı olması aradaki bağlantıları zayıflatıyor. 

Amerika'da Target isimli bir mağaza zincirinin, insanları nasıl takip edip,
nasıl bu bilgileri *hususi promosyon* için kullandığını okudum. İnsanların
Internet veya kendilerine verilmiş kuponlar yoluyla nasıl takip
edildiklerini. Mağazalarına giren insanların yarısının tüm alışveriş geçmişini
ve demografik bilgilerine sahiplermiş. Ancak onlar bile bu işin *başında*
olduklarını söylüyor. Veri üretip, alıp, satıp, bunlardan insanlara daha çok mal
satma işinin başında. 

Facebook denen illetin neden bedava olduğunu ve reklam olmasa bile bedava olmaya
devam edeceğinin farkında mısınız? Google'ın neden *sosyal medya* işine girmeye
çalıştığını? 

-----

Yeni kölelik bu, enformasyon köleliği. İnsanları zihinleriyle zincirliyorsun,
alışkanlıklarıyla. Özgürlük pahalanıyor. Verilerinin işlenmesini kabul etmek
daha ucuz ve kolay. Internet'i bu büyük firmalardan uzakta yaşamak hala imkansız
değil, kendi mail sunucunu tutar, sosyal medyaya bulaşmaz, hiçbir yerde oturum
açmaz ve Tor gibi anonimleştirme servisleri kullanırsan mümkün ama buna değer
mi? Değmez diyen insanların hayatı giderek kolaylaşırken, değer diyen insanlar
giderek daha az *bağlantılı* oluyor. Dört senedir Facebook kullanmıyorum,
Google'ı da artık terketmek istiyorum ama mesajlaştığım insanların hiçbiri,
benim güzel ilkelerim uğruna WhatsApp'ı, Hangouts'u bırakıp da, güvenli
alternatiflerine geçmez. Windows'u veya OS X'i bırakıp, mümkün mertebe özgür
yazılım kullanmaya yanaşmaz. Herkesin kullandığını kullanmak daha kolay ve
herkesin ne kullandığını da genel olarak pazarlamacılar belirliyor.

Genel olarak kimse başkasına beş kuruş zarar vermek için iki kuruşluk gayret
göstermeye çalışmıyor. İnsanlar özgürlüğün fiyatına bakıyor, bir de köleliğin
neredeyse *bedava* duruşuna ve köleliği tercih ediyor. 

Ben de bu konuda insanları suçlayamıyorum. Çünkü tam bir özgürlük, devletten de,
sadece Internet şirketlerinden değil, diğer tüm şirketlerden de özgürlük
anlamına geliyor ve bu kadar büyük bir özgürlük için tüm medeniyetten uzaklaşmak
gerek. 

Belki de özgürlük doğru bir soru değildir. Belki asıl mesele, kimin kölesi
olduğudur insanın.

