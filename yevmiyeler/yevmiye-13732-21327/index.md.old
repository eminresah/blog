Title: Hikayelerin Tanrısı
Author: Emin Reşah
Date:  2017-02-18 00:35:09
Dp: 13732
Status: published
Image: /img/header-32.jpg

Her birimizde bir hikaye yarattığına göre, hikayeleri seviyor olmalısın
Tanrım. Hepimize ayrı maceralar yaşatıyor, ayrı acılar çektiriyor ve bunları
seyrediyorsun. Heyecanlı mı hepsi? Bütün bu yarattıklarının nereye gideceğini mi
merak ediyorsun?

*Bütün bunların anlamı nedir?* Aklıma geldikçe, başka sorularla cevaplıyorum:
*Bilmen gerekiyor mu?* *Bilebilir misin?* Dünyayı tek bir organizma gibi
görürsek, bu organizmanın hücreleriyiz. Bizim hücrelerimizin de *hayatın
anlamını* bilme ihtiyacı ve imkanı var mı?

*İnsan henüz üzerinde konuşulmaya değmezken...* de bir anlamı var mıydı? İnsan
kendini *anlamın sahibi* gibi görme eğiliminde, sanki hepsi bizim için olmak
zorundaymış gibi. Belki ufak bir kazayız, belki bütün filmde yan rollerde, belki
başrol oyuncusu atına binecekken yuları tutmak için bekliyoruz, bütün bu
medeniyet ve teknoloji o atın yularını tutabilmek için, belki de hikaye mümkün
mertebe bütün hikayelerin toplamının nasıl olacağına bakılan bir hikaye. 

*Anlam* dediğimizde en az iki tarafı var. Biri *bütün bu kainatın anlamı nedir?*
ve ikincisi *benim bu kainatta anlamım nedir?* diye giden. İnsan ikincisine bir
şeyler uydurabilir, yetişmesinden, etrafından, zevklerinden. Fazla soru sormana
mani olan neyse, işte *hayatın anlamı* odur senin için. İlk soru ise cevval bir
soru. Buna o kadar kolay yaklaşamıyoruz. 

İlk soruya verebildiğim hiçbir cevabım yok. Cevap diye bulduklarım, düşününce
anlamını kaybediyor. Kainatın büyük bir bilgisayar olduğunu ve bir şey
hesapladığına inanıyordum bir ara, sanırım Douglas Adams'ın kitabından
telmih. Bir şeyi simüle ediyor. Ama bu asıl meseleyi, yani simüle eden kim ve
neden simüle ediyor, başka şekilde o ulaşacağı cevaba ulaşamaz mı sorusu olduğu
yerde çakılı. Bir de simülasyon varsa, *biri* de vardır, bizden başka bir
zihin. 

Simülasyon deyince *Matrix* diyorlar bir de, hayır, simülasyon o değil. Bütün
fiziğin, doğuşundan batışına kainatın simülasyonundan bahsediyorum. Sadece
beyinleri alıp, onlara olmayan şeyleri algılatmak manasında bir simülasyon
değil. İnsanın da bu simülasyonda bir yeri var, zihniyle *önemli anları*
özetliyor. Zihnimiz her ne kadar simülasyonun içinde olsa da şuur *başka bir
formatta* bulunduğu için, simülasyondaki *ilginç* yerleri bulmak için
kullanılıyor. 

Oturduğum yerde 21. yüzyıl için bir *teoloji* geliştirdim sanki. Ancak mesele
gelip hep insanların bu kocaman kainat içinde, bu kadar ufak ve önemsiz
olduğunda kilitleniyor. Simülasyonun en ilginç yerlerinin bu küçücük fıçıcık
dünyada olmadığına eminim, oraları kim gözetliyor?

Hikaye yazmak da hikayeye dahil mi?
