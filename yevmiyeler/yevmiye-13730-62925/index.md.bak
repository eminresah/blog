---
title: "Hikayelerin Kalitesi"
date: 2017-02-16 11:47:57
expiryDate: 2018-02-16 11:47:57
dp: 13730
featured_image: "/images/header-30.jpg"
images: ["/images/header-30.jpg"]
published: true
tags: []
---



Sana bir beyin atkısı lazım, soğuktan üşümesin diye. Esen rasyonel rüzgarlar,
bencil rüzgarlar beynini dondurup, bir külçe et yığınına çevirmesin
diye. Dünyayı düşünmeye devam et diye. Her hayvan kendi durumunu iyileştirmeye
çalışabilir, bunun için bir şuura gerek yok. O halde insan olmanın farkı
*başkalarını düşünmek* oluyor. 

---------

*İnsan gülen hayvandır* veya *insan konuşan hayvandır* yerine, *insan hikaye
eden hayvandır* desek daha iyi. Hikaye çünkü, tüm *gerçek* dediğimizi de,
hayatımızı da kuşatan, bizi yaşamaya veya ölüme sevkeden, bildiğimizi
sandığımızın hepsi. Yazdıklarımız, konuştuklarımız, bildiklerimiz. *Hikaye*
derken, küçümseme manasında değil, bir defa zihne yerleşmiş, kelimeyle ifade
edilebilen her şey bir tahkiyenin parçasıdır. Bu bazen matematikteki gibi çok
soyut, bazen dedikodu gibi çok somut olabilir ama ânı sadece kelimesiz idrak
edebildiğimizi düşününce, çünkü kelimeye dökünce ân da değişiyor, hepsinin ortak
yönü *hikaye* diyeceğiz. 

Hikayelerin çeşitli kalitelerine bakılabilir. Mesela *duygusal kalite,* bizi ne
kadar mutlu ettiği veya üzdüğü, ne kadar etkilediği. Kurguda bunun için özel
teknikler kullanıyorlar. İkincisi ise *bilgi kalitesi.* Kurguda bu kalitenin
*hiç olmadığı* varsayılır ama hiç bilgi vermeyen bir hikayeyi kimse
yazamaz. Fennin ise yöntem itibariyle daha kaliteli bilgi ürettiği
varsayılır. Fen yerine sosyal bilimlerin ise bilgi kalitesi konularının
karmaşıklığına getirdikleri kestirme çözümler yüzünden ister istemez düşer. 

Ortaçağ'daki gibi bir *bilim hiyerarşisi* kurmak mı lazım? Tepede matematiğin,
dipte şiirin olduğu? Hiyerarşi var ama birden fazla hiyerarşi, duygusal
hiyerarşide şiir üstte, matematik altta duruyor çok zaman. Matematik teoremi
okuyup heyecanlanan pek insan göremiyoruz. (Yine de duygusal hiyerarşi subjektif
tabii, matematikçilerin bir teoremin isbatından bir roman kadar heyecan
duyabileceklerini tahmin ediyorum. Ben de bazı programları okurken çok zevk
alırım.)

İnsan duygularıyla çalışan bir makine. Hikayeleri *bilgi kalitesi* açısından pek
değerlendirmiyor o sebeple, tek derdi kısa ömrünü anlamla dolduracak *duygusal
kalitesi* yüksek hikayeler. Bir sonraki *karanlık çağ* da bundan neşet edecek. 



