---
title: "İmparatorluğa İsyan"
date: 2017-02-16 02:15:09
dp: 13730
featured_image: "/images/header-30.jpg"
images: ["/images/header-30.jpg"]
draft: true
tags: []
---



Neden Amerikan müslümanları kendi menfaatleri sözkonusu olunca ayaklandılar da,
Suriye müslümanları sözkonusu olduğunda ayaklanmıyorlardı?

Çünkü onlar *imparatorluğun* tebaası. İmparatorluk sayesinde hayatlarını
sürdürdüklerinin farkındalar. Suriyeli veya Iraklı müslümanların da *dinleri*
sebebiyle değil, *imparatorluğa* isyan ettikleri veya düşman oldukları için
katledildiklerini düşünüyorlar. 

Bu konuda ahlaki eksenimizi *İslam* üzerine kurduğumuzu söylüyoruz. Onlardan da
bunu bekliyoruz. Buradaki iki yanlış, ahlaki eksenimizin tamamen İslam üzere
olmaması: biz de diğerleri gibi zımnen tebaası bulunduğumuz devletin bekası
üzerine bir ahlak geliştiriyoruz. İslam bize bir çerçeve sunuyor ama onu diyelim
devleti yıkmak için değil, sağlamlaştırmak için kullanan biziz.

Bu sebeple Amerikalı müslümanın da benzer bir refleksle bulunduğu devletin
bekasını düşünmesi ve tehdit kendisine uzandığında harekete geçmesine
şaşırıyoruz. Başını Amerikan bayrağıyla örten kızı gördüğümüzde, bunun
*müslümanlar için Trump'dan büyük tehdit* olduğunu söylüyoruz ama buradaki temel
meselenin din olmadığını ikrar edecek fikri gücümüz yok.

Tarihte tüm devletler ya bir imparatorluk, ya da imparatorluğun metbusu idi. Bu
tabiiyet farklı şekiller aldığından, bazı durumlarda kendini bağımsız hissedecek
kadar zayıf olabilir ama her zaman bulunabilir. Bizim müstakil imparatorluk
çağımız İstanbul'un fethiyle başlayıp, takriben Tanzimat'a kadar uzanır. Ondan
önce doğrudan veya dolaylı olarak Çin'deki Moğol İmparatoru'na tabi idik, ondan
sonra da İngiliz, Alman ve Amerikan imparatorluklarına.

Modern zamanlarda, *ulus devletin* halkına *bağımsızlık* söylemi sunması,
imparatorluk kavramının belirsizleşmesini getirdi. Ayrıca eskiden belli bir
hanedana bağlı olan imparatorluklar, artık sermayeye bağlı olduğu için, bir
yerde egemenlik tesisinin nişanları değişti. Basitçe şöyle bir kural var: Küçük
ülke, büyük ülke sermayesine açıksa, imparatorluğa dahildir. Sermayenin
çalışmasına ket vuruyor, onunla anlaşmazlığa düşüyorsa, isyan ediyor
demektir. 

Biz de bir süredir isyan etmeye *çalışıyoruz.* Tam bir isyan halinde değiliz,
onun için ne gücümüz, ne mefkuremiz var. Kendimizi *bağımsız* sandığımız için
yaşadığımız şaşkınlık ve *gerçekle savaş* devam ediyor. Şartlar bize bağımsız
olmadığımızı hatırlattıkça kızıyoruz ama *Amerikan vassalı* olduğumuz veya böyle
kabul edildiğimiz aklımıza gelmiyor. Aslında modern zamanlarda *ittifak* denen
ilişkinin simetrik olmadığını, bizim ABD'nin müttefiki olmakla beraber, onun
bizim müttefikimiz olmadığını anlamak yeter. Son zamanlarda tecrübe ettiğimiz de
bu. 

Burada biri iyi, diğeri kötü bir haber var verilecek: İyi haber Amerikan
imparatorluğu zayıflıyor. Kötü haber onun yerini alacak kimse yok. Kendimizi
*müstakil imparatorluğa namzet* görmemiz de gerçekleri farketmeyi
zorlaştırıyor. Küçülen dünya en fazla 1.5 imparatorluğa izin verecek halde ve
bizim bu 1.5'dan biri olmamız teknik olarak imkansız. Görünen bundan sonraki
gücün Çin olacağı ancak onun gücü bizi yörüngesine almaya yetmez. Yani bir süre
daha Amerikan hegemonyasıyla iyi geçinmekte fayda var. İsyankar arkadaşlara
saygıyla duyurulur.


