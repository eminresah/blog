---
title: "Yevmiye - 12664"
date: 2014-11-23 02:18:14 +0200
dp: 12664
tags: []
---

Samimi olduğunu bildiğim, ahlakına güvendiğim biriyle ters düşmekten
korkmam. Aslında insanlarla *hep* aynı fikirde olmak daha tehlikeli. Hiç
fikir ayrılığı yoksa, iki taraftan biri (veyahut her ikisi de) yalan
söylüyordur.

--------------

Bunu bildiğim halde başkalarının fikirlerini dinleme hevesim yok.
*Başkalarının fikirleri*, çünkü, sığ ve artık sığlık namına ömrümü
dolduracak kadar laf duyduğumu sanıyorum. Derinlikten kimsenin bilmediği
kelimelerle saçmalamayı anlıyoruz ve üzerinde ittifak edebileceğimiz tek
doğru birbirimizi anlamıyor oluşumuz.

--------------

Anlaşılmamak, insanı ne kadar üzmeli? Pek üzmesi gerekmediğine kanaat
ettim. Blogculuğun ilk zamanlarında, benim de *ne kadar takip
ediliyorum?* kaygım vardı. Sonradan pek de takip edilmediğimi anladıktan
sonra, onu da öylece bıraktım. Bilmiyorum burayı kaç kişi okuyor. Bazen
insan karanlıkta konuşuyormuş gibi hissediyor.

--------------

İnsanın kendi reklamını yapmaması *gerektiğini* söyleyen insanlar
vardır. Bu kanaatte de değilim. *Başarılı* sayılan insanların bir
çoğunun kendi reklamını yapmak için özel mesai harcadığını okudum ve
gözledim. Her karşılaştığı insana kendi üstün yönlerini bir şekilde
çıtlatan biri olmak lazım belki, başarılı olmak için. Bunu bildiğim
halde, en azından yazıyla ilgili olarak, daha iyi yazılar yazmaya
çalışmanın, kolpa yazılara reklam yapmaya uğraşmaktan daha manalı
olduğuna inanıyorum. Sabah akşam reklamla uğraşmak, belki daha verimli
bir başarı yolu ancak tek derdi insan ayartmak olan bir takım kişilerin
halini görünce, fikrin, bu ayartma mekanizması olmadan da ayakta
durabilmesi gerektiği kanaatine ulaştım. *Düşünmek*'ten tek anladığı
*slogan teşrihi* olanların, zihni manada sonu pek hayırlı olmuyor.
Ortalıkta adının sonuna hasbelkader *hoca* gelmiş bir takım adamların
akıbetini görüyoruz.

--------------

`Yüksek Ökçe hanımın
arşivinde <http://arsivlemesemolmazdi.blogspot.com>`__, ifade bozukluğu
dolu yazılarımı görünce tuhaf oluyorum. Oraya genelde uygun gördüğü
*serin komplocu* veya *derin analist* kadrosundan değilim. Arşive
girecek kadar da önemli tahminlerim yok. Benimkileri arşivlemese de olur
bence.

Yine de teşekkür ederim. Teveccüh güzel.

--------------

Günde sair bahanelerle sanırım 2000 kelime kadar yazmaya başladım. Ders
notları, bilimsel makaleler, şirketin web sayfaları, raporlar, mailler
derken giderek hızlanan bir hayatım var. Hızlı yaşamanın bendeki
karşılığı *yazmak.* Ne kadar çok yazarsam, hayat o kadar hızlanıyor.

