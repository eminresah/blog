Yevmiye 12998
=============

:date: 2015-02-15 16:58:40 +0200

.. :author: Emin Reşah
.. :date: Sat Feb 14 22:00:21 EET 2015 
.. :dp: 12998 

Eski yazıları düzeltirken, bazı cümleleri hangi vesileyle yazdığımı
merak ediyorum.  Çok önyargım varmış.  Gençlik önyargıları.  Belki
insanın elinden gelen eski önyargıları bırakıp, yenilerini edinmektir.
Putlardan kurtulmak için yeni putlar icad etmek.

*Putlarınızı yakın, elimde daha iyileri var.* 

-----

Yaşlandığımın farkına varamıyorum.  Çocukların gençleştirici bir tarafı
var.  Zamanı yutuyorlar ama bu zamanın bir kısmını kazandırıyorlar.

-----

Gün içinde düşündüklerimin çoğunu unutuyorum.  Çoğunun hatırlanması da
gerekmiyor.  Farkettiğim kadarıyla insanların ekseriyetinden daha
fazla *unutma yeteneğim* var.  Unutmam gerekmese de unutuyorum.
Teflon zihnim.  Yapışması zor.

-----

Budizm hakkında bir kitap okuyorum.  *Budizm'in gerçek yüzü* tadında
bir kitap.  Yazarı (elbette) unuttum.  Aldığım notlar herhalde üç ay
sonra çıkar burada.  Kitap Batı'da Budizm'in diğer dinlere nazaran
neden daha muteber kabul edilmeye başladığını soruyor.  *Hurafe*
konusunda onun da pek eksiği yokken, neden *günümüze uygun* tanrısız
bir din gibi anlatılıyor diyor.  Bunlar benim de sorduğum, ancak makul
cevaplarını görmediğim sorular.

Tahminimce en kolay yoldan *sterilize* olduğu için, hatta kimilerince
sadece *felsefe* kabul edilebildiği için bu kadar itibar görüyor.  Bu
manada İslam'ın tersi.  Hayatınızda hiçbir değişiklik yapmadan Budist
olabilirsiniz, envai çeşidinden birini alır, sadece *düşüncelerinizi*
değiştirerek veya değiştirmiş gibi yaparak, hayatınıza anlam
katarsınız.

Hayatınızda doğru yapmanız gereken, *daha iyi Budist* olmak için
anlatılan şeyler var.  Ancak insanın kendini kandırma imkanı da çok.
*Doğru çalışma* diyor mesela, sekiz dallı yolun bir dalı olarak,
insanın doğru işte çalışması, hayatını doğru şekilde kazanması.
Diyorlar ki, silah yapmak bu doğru yolların arasında değil.  Ancak bir
yandan da *rahipleri koruyacak silahları yapmanın faziletinden*
bahseden azizleri var.  Japonya'nın meşhur Zen okçuları var mesela,
manastırlarda okçuluk eğitimi alan.  Bunların *doğru çalışma* olduğunu
nasıl söylüyoruz?

Yaygınlığını tacını terkeden bir Hint prensinden çok, Hindistan'ın
eski krallarından Ashoka'nın Budist olmasına ve tüm ülkesinde 80000
Budist tapınağı yaptırmasına borçlu bir din bu.  Siyasetten uzak
olduğu *fantazisi* propagandadan başka bir şey değil.  Aynı zamanda
bir devlet başkanı olan ve Batı standartlarına göre hayli faşist bir
yönetimi temsil eden Dalay Lama'nın, *barış elçisi* olarak
dolanabilmesi de bu propagandaya bağlı biraz. 

