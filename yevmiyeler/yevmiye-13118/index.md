---
title: "Sana mahsus bir gün"
date: 2015-06-15 22:50:59 +0300
dp: 13118
tags: []
---

İkisi de Amerikan mahreçli olduğuna göre devrin ruhunda böyle günler
ihdas etmek olduğunu söyleyebiliriz. Analar günü, Babalar
günü. Sonradan buna Sevgililer günü de eklenmiş. İşçi bayramı ondan
önce, Kadın işçi bayramı ondan sonra.

Diyorlar ya, hani, 364 gün erkeklerin bir gün kadınların olsa ne
yazar. Hayır. 365 gün *sistemin.* Bunun bir gününü sana pazarlıyor,
bir gününü bana. Eskidenmiş erkeklerin, kadınların dünyaya hükmettiği
zamanlar, artık insanın tek başına hiçbir şey olası yok.

Kafa rahatlığı sunduğu aşikar. Her gün anneni düşünmek yerine Mayısın
ikinci haftasını takvimine not etsen kafi, sevgiline çiçek almayı
hatırlamasan da olur ama Şubat'ın 14'ünü asla unutmamalısın, zaten
sana yeterince hatırlatıcı kuracağız. Hepimiz yeni yılın gelişini
heyecanla bekleriz. Kutlamalarda tabii ki sen de olmalısın.

Kutulanmış, bir örnek ürünlere hayatlar da dahil zevkler de. Tabii ki
bu adetlere karşı koyman mümkün, her defasında açıklama yaparsan kimse
kırılmaz, her defasında bunların nasıl da sistemin oyunu olduğunu
anlatırsan... Veya teslim olup, daha kolay yoldan, münafıkça bir
ittiba ile *ne yapılması gerekiyorsa yaparak.* Sorun değil, eskiden
başka adetler varmış, şimdi yeni adetler var.

------

İnsanlar kurtulmak istedikleri sorumluluklara senede bir veya birkaç
gün veriyorlar. Roma'da da böyleydi bu, bizim Cumhuriyet'te de. Bizi
kendisinden öncesini öğrenme zahmetinden kurtardığı için şükran
duyduğumuz Kemal Paşa'nın senede üç beş gün hatırlanmasının da sebebi
bu. İnsan zihni yok edemediğini, tekrar ederek
anlamsızlaştırıyor. Ellibin defa *seni seviyorum* dersen zihninde
hiçbir anlamı kalmadığı gibi, aynı tırt törenleri yüzlerce kez tekrar
edince Kemal Paşa'dan eser kalmıyor. O bizim için sadece bir sıkılma
nesnesi.

Anneler günü ve sair günlerin de anlamı bu sanırım biraz. Kapitalizm
koparmak istediği bağları bize aynı boş tören kurgusu içinde tekrar
ettiriyor. En kötü ihtimal o törene bağlı kalır, diğer günler anneni
düşünmezsin, iyi ihtimal, alttaki *etrafındaki herkesin annesi var,
bak onlar bundan hiç bahsediyor mu?* mesajını kavrar ve *kariyerin*
için annenden de vazgeçersin. 





