---
title: "Yevmiye - 12609"
date: 2014-11-23 02:18:14 +0200
dp: 12609
tags: []
---

İnsanın yaşamak istediğinden emin olmayışı kadar, emin olması da problem
mi? Nedir bizi hayata bağlayan iplik? O ipliği kalınlaştırmak veya
inceltmek elimizde mi?

--------------

İnsanın kendinden başkasını sevmeyişi belki kendinden gördüklerini
başkasında görmeyi istemesinden ve belki de kendide görmediklerini
başkasında görmesinden.

Hume'la alakalı bir ders dinledim dün. iTunesU'daki bu dersleri sanırım
podcast'lerden daha çok seviyorum. Hume'un anlam bloklarından bahsetti.
İnsanın izlenim ve hayali arasındaki, düşünce arasındaki farkları
gördüğünü, düşüncelerin izlenim ve hayale bağlı olduğunu anlattı. Bu
düşüncelerin birbiriyle nasıl birleştiği konusu, belki de zihin
felsefesinin en önemli konusu ve bu konuda çalışan pek kimse olmadığı
için *düşünce mühendisliği* yapamıyoruz. Bilgisayarlarda yapay zekanın
bu derece zayıf olması ve elimizde istatistiksel aletlerden başka çözüm
olmayışının sebebi bu.

İnsanların düşüncelerini hangi yollarla birleştirdiğini ve yeni
düşüncelere eriştiğini bulunca insanın nasıl düşündüğünü de bulmuş
oluyorsunuz. İnsanların anlamaları çünkü izlenimlerini *yeniden
oluşturma* ile ilgili.

--------------

(Kadına buyrun desem iyiymiş.)

--------------

Yeniden oluşturmak için yeni bir izlenim bulduğunda, bunu eskilerden
meydana getirmesi, eskilerle alakasını kurması gerek. Bunu yapamadığı
müddetçe, hayır, insanların düşüncelerini taklit etmek mümkün değil.

Ben bu mekanizmanın analojiye benzer bir mekanizma olduğunu düşünüyorum.
Çok uzun zaman böyle düşündüm daha doğrusu. Ancak buna *analoji* demek
de insanı kurtaracak bir düşünce değil. Takdir edersiniz ki.

Çünkü *analoji* dediğinizde, bunu çözmüş olmuyorsunuz. Analoji için
önceki bir örnek ve yeni bir problem olması gerekiyor. Daha önceden
a'nın b'ye dönüştüğünü gören birisi, şimdi c'yi gördüğünde, bunun d'ye
dönüşeceğini biliyor. Ancak bu aradaki "dönüşüm", çok farklı
mekanizmalardan oluştuğu için buna "dönüşüm" demek insanı kurtarmıyor.
Nasıl olduğunu açıklayan bir fikir değil bu.

İnsanın düşüncesi, yapıtaşlarından oluştuğunu gördüğümüzde, bir de şöyle
bir sorun var: Bu yapıtaşları bölünemez mi? "Bölünme" de yukarda
bahsettiğim dönüşümlere benziyor. Bu dönüşümlerden biri "bölünme" ancak
hayalin bölünmesi nasıl olacak?

