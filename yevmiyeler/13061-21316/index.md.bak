---
title: Yevmiye 13061
date: 2015-04-19 21:44:38 +0300
dp: 13061
tags: ["yazi"]
---

<!-- Yasemin bugün bana *yazıların ciddi konularda gibi duruyor ama bir
yandan da eğleniyor gibisin* dedi. *Eğleniyorum* dedim. Okuyan
eğleniyorsa, yazan da eğleniyordur bir yazıda. -->

Fazla ciddi yazmak beni yoruyor. Yazıları da, kendimi de fazla ciddiye
alamıyorum. Üsluba yansıyan bu gayrıciddiyet. Üzerinde cümle kurmaya
değer konuların genelde *ciddi* olduğu düşünüldüğü için, bu
ciddiyetsizlik tuhaf geliyordur. Bir yandan *edebiyat yapmaya* da pek
hevesli olmadığım için yazılar acayip bir renk alıyor. *Ne ikna etmeye
uğraşırım, ne fikrimden vazgeçerim.* 

Öyle bir şey kaldı mı bilmiyorum ama *Türk entelijansiyanın* önemli
bir ciddiyet meselesi var. Kendini de, dünyayı da fazla ciddiye alıyor
*entelimiz.* Sonra benim gibi *lakayt* olanları yeterince ciddiye
almamakla suçluyor.

Ben dünyaya kızgın bir insan değilim, yeryüzüne sorun bulmaya, şikayet
etmeye gelmedim. İnsanlara tepeden bakmak da karnımı ağrıtır, gaz
yapar. Yazdığım bir yazının okuyanı memnun etmesi mühimdir, yani
insanların yazıya ayırdıkları dakikalarından pişman olmamasını
isterim. Bunların hepsini bir araya getirince ancak böyle yazılıyor.

Bir konuda yazarken, okuyanın bunu bir insanın yazdığını unutmasını
istemem. İnsan evladının yanlışı olur, uyanık olmak gerekir, her
söylediğini anlamak zordur, yazı doğal bir iletişim şekli değil,
okuyan onu çoğu zaman aklında yeniden yazar, aklının başında olması
icap eder.

Yazı benim *mesleğim* olsaydı, herhalde farklı yazardım. Mesleğimle
ilgili yazıları farklı yazmaya, konu neyi icap ettiriyorsa üslubun ona
uymasına çalışıyorum. Akademik makalede fazla analoji kullanamazsın,
teknik yazıda *falan filan* diyemezsin, cümleleri fazla
uzatamazsın. Net konular basit cümleler ister.

Buna mukabil burada böyle *dertler* yok. Ancak, tuhaftır, kalıcı
olacağına inandığım daha çok bunlar. Kuralları kendimin koyduğu, *ne
maddi ne manevi bir ücret* talebim olmadığı için rahat olduğum
yazılar.

İstihzaen de olsa gülmek serbest.
