---
title: "Yevmiye 13066"
date: 2015-04-30 22:33:06 +0300
dp: 13066
tags: []
---

Atlantic'te halihazırda okumakta olduğum bir yazı var. İnsanların
cömertliğinin de bir nev'i akıl hastalığı olduğundan
bahsediyor. Cömertlik değil, hayır, hiçbir şeyi kalmayıncaya kadar
elindeki her şeyi dağıtmaktan bahsediyor.

Böyle insanlar varmış. Ellerindeki her şeyi son kuruşuna kadar
dağıtıyorlar. Parasız kalmaları onları durdurmuyor, ellerinde hiçbir
şey kalmayıp, aileleri yıkıldıktan sonra bile devam
ediyorlar. *Vermenin* genel olarak *mutluluk hormonu* dopamin
salgılanmasına sebep olduğu ve *cömertliğin* insanları mutlu ettiği
biliniyor. Ancak gani gönüllülüğün kendini batıracak kadar ileri
seviyede olduğu vak'alar, çok yemek veya çok alışveriş gibi insanların
*vermeye* de bağımlı olabileceklerini gösteriyormuş.

Bunu okuduğumda, aklıma *elindeki her şeyi dağıtan* ve bununla övünen
*arifler* geldi. İbn Arabî'nin böyle olduğu anlatılır. Konya Selçuklu
Sultanı'nın hediye ettiği evi, kendisinden *Allah rızası için bir şey*
isteyen dilenciye verdiği. Böyle başkaları da var tabi, bu tema
elimizde mevcut.

Bunun *kıymetsiz* olduğunu iddia edecek kadar gözü dönmüş bir
*biliminsanı* değilim. *Bak, bilim bu adamların davranışının bir
bozukluk olduğunu gösterdi* diyecek kadar. Bununla beraber tacını
tahtını terketmenin insanı bu derece mutlu etmese bile *doğru
davranış* olduğuna dair büyüyen şüphelerimi de ekleyeceğim.

Uzun zamandır burayı takip edenler, mülkiyet gibi bir tarafında
Liberalist ekonomilerin *vazgeçilmez hak*, Sosyalist/Anarşist
ekonomilerin *hırsızlık* gördüğü mülkiyet hakkında, *emanettir*
şeklinde bir fikir beyan ettiğimi bilir. *Emanet* genelde *elindekinin
geçici olduğunu bilmek* şeklinde anlaşılır ve doğrudur, ancak bir de
*senden başkasına devredemeyeceğin vazife* anlamı vardır. Bu anlamın
üzerinde, itiraf etmek gerekirse *siyasi* sebeplerden fazla
duramıyorum çünkü insanların zaten bencil bir tarafları var ve
paylaşmamak için bahane arayanlara, böyle bir bahane sunmak işime
gelmiyor. Bununla beraber, emanetin bu tarafını, yani sana emanet
edilmişi hakkıyla değerlendirmek tarafında da bir şeyler söylemek
lazım.


