---
title: "Yevmiye 13010"
date: 2015-02-28 22:40:58 +0200
dp: 13010
draft: true
tags: []
---

Yazdıklarımı kim anlıyor sorusunu sormak zorudan hissediyorsan yazık
sana. Kim okuyor? Kim okumuyor ki? 

Yirmi yıl sonra durduk yere meşhur olacakmışım gibi geliyor. Kim
olduğumu bilemeyecekler ve araştırdıklarında bulamayacaklar. Beni
arayacaklar. Bulamadıklarında güleceğim. 

------ 

Osmanlıcılık bir hikaye oluşturmak zorunda ama bu hikayeye kendi
inanması onun hikaye olşuturma kapasitesini öldürüyor. İnsanların
kendi uydurdukları hikayeye insanmaları gerçekten koparıyor. Bu da
daha yalınkat hikayeler oluşturulmasına sebep. Hikayelerin güzelliği
gerçeğin karmaşıklığına ve inceliğine yaklaşabilmesinde. Ancak bu
insanın kendini gerçekle başbaşa bırakmasıyla ortaya çıkan bir hikaye,
oturup, bir insanı olduğu gibi anlatmaya heves ederseniz adam gibi
yazabiliyorsunuz. Yoksa yağlama ballama durumuna girmek veyahut şeytan
yaratmak çok kolay.

Ancak insanları olduğu gibi anlamak deyince, şeytana da meleğe de ram
olmadığın için insanların hoşuna gitmiyor. Onların pek çoğu dünyada
da, hikayelerde de melekler ve şeytanlar görmek istiyor. Şeytanı
insanca anlatırsanız, onu mazur görmüş oluyorsunuz. Meleği insanca
anlatırsanız, onun kıymetini görememiş oluyorsunuz. İşin içine egolar
ve kamplar da giriyor. *Ben varken o kim* egosu ve *bizden mi, ondan
mı* kampçılığı.

Bundan kaçabilmek güzel olurdu. Bundan kaçmak zor. Bazı zamanlar
imkansız. Artık daha zor belki. Önceden insanların siyasetten başka
konuşacak şeyleri de varmış, zamanımız giderek daha yeknesak
konulardan ve insanlardan geçilmiyor. Nasıl yapacağız?

------

Gündemi Instagram'dan takip ediyorum. Bir arkadaş kocasıyla *padişah
kıyafetli* eski bir fotoğrafı paylaşıp, *biz de milletvekili aday
adayı olsak* mı demiş. Burada bir hikmet olduğunu anladım ama hikmetin
ne olduğunu anlamadım. Akşam Yasemin *milletvekili aday adayları
toplantısını gördün mü, padişah kıyafeti falan giyen adamlar vardı,
çok komikti* dedi. Ben tabii ki görmedim ama en azından fotoğraftaki
hikmeti anladım. Bugün belki haberleri de okur, konunun ne olduğunu
anlarım. *İnsan Yalakalığının Dorukları* isimli bir çalışmaya konu
olabilir. (Akabinden not: Şöyle bir baktım haberlere, göremeyince
fazla araştırmadım.)

Bu gerçekten işe yarıyor mu acaba? Yöneticiler kendileriyle *aynı
fikirde* olunmasını sevebilir. Onlar da insan ve fikirlerinin
doğruluğunu tasdik ettirmek ve yönettikleriyle aynı kafa yapısında
olduklarına inanmak isterler. Ancak açık seçik yalakalığın adı belli
soytarılar dışında hoşa gideceğini sanmam. Soytarıların da ciddiye
alınmamak gibi bir kusurları vardır.

------

*Bilgiden uzak kalmak* benim için bir hobi haline gelmeye
başladı. Eğlenmek için gazete/yorum okuduğum oluyor ama bunları da
öğrenmek maksadıyla değil, o an vakit geçirecek daha iyi bir şey yoksa
istiyorum. *Daha iyi bir şey* derken, mesela İngilizce Red Kit okumak
bile daha iyi bir şey.

