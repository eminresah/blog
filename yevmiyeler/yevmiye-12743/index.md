=============
Yevmiye 12743
=============

:date: 2014-11-23 02:18:14 +0200

.. :Author: Emin Reşah
.. :Date:   12743

    İnsanlarla ilgili düşüncelerini olduğu gibi kağıda dökmek bile,
    onlarla ilgili düşüncelerinin değişmesine yol açar.

İnsanın düşüncelerinin gelişimini takip etmesi için, bir *ölçek* lazım.
*Neredeydim, neredeyim?*

Kağıda dökmenin fazileti bu biraz. Yola dökülen ekmek kırıntıları gibi.
Geldiğin yeri söylüyorsun. Ne kadar değiştiğini farkedebilirsen,
insanlara karşı daha anlayışlı olabilirsin. Sen de onlar gibiydin ve
onlar da senin gibi. Değişiyorlar, değişiyoruz.

Düşüncelerin en büyük ölümsüzlük sebebi, ifade edilemeyişleri. İnsan bir
isteğini söylediğinde, bunu o kadar da istemediğini farkediyor.

Erkekler eğer kadınlarla ilgili asıl gayelerini olduğu gibi anlatabilse,
ilgilerini hemen hemen kaybedeceklerdir. Ancak onu söylememek adına,
onun dışındaki her konuda söz üretiyorlar.

İnsanın duygularını *yönetmesinin* imkanlarını anlamaya çalışıyorum.
Diyorlar ki, insan duygularına üç şekilde davranabilir. Onları
bastırmaya çalışır, onları ifade eder veyahut onları terkeder.
Bastırmaya çalışınca, daha kuvvetli olarak geri dönerler, ifade etmek
daha iyidir ancak başın belaya girebilir. Terketmeyi ise insanlar
genelde *bastırmakla* karıştırır çünkü dışardan hemen hemen aynı
görünür.

Duyguyu bırakabilmek için önce onu *tutmak* gerek. Onun kendinden farklı
bir şey olduğunu, yapışık olmadığını, ayrılabileceğini kabul etmek
lazım. Mesele. Çünkü bir şeyi bırakabilecek kadar tutuyorsan, eline
bulaşmamışsa ve ayıklayabiliyorsan, onun kontrolünde değilsin demektir.

--------------

Bugün Normandiya çıkarmasını duyan Hitler'in sevindiğini, çünkü bu
sayede müttefik orduları yenip, savaşı bitirebileceğini düşündüğünü
okudum. Hitler'i oraya çıkaran hayalperestlik ve egomanyasının,
düşmesine de sebep olduğu belli.

Olmayanı görmenin iki manası var: İyi taraftan bakarsan, tank + uçak
doktrinini ondan önce gören olmamıştı, kötü taraftan bakarsan, yakıt
sıkıntısı çeken bir ordunun zafer kazanabileceğini de ondan başkası
inanmıyordu.

--------------

= (eşittir) işareti ve genel matematik notasyonu, 16. yüzyıla kadar
kullanılmadı. Ondan önceki tüm matematik, nesir veya nazım şeklinde
yazılan metinlerdendi.

Bunu okuduğumda aklıma, Avrupa biliminin asıl farkının bu olduğu geldi.
Tekrar tekrar yazmaya üşendiği için (denden anlamında) ``==``
işaretleriyle geçiştirmeye karar veren yazarın yaptığı. Ondan sonra
matematik bir *sembol oyunu* halini almış ve hala öyle. Şimdilerdeki
matematiği, semboller olmadan ifade etmek herhalde imkansız.
