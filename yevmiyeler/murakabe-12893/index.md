==============
Murakabe 12893
==============

:date: 2016-03-31 23:53:12 +0300

.. :Author: Emin Reşah
.. :Date:   12893

Günün anlam ve öneminden başlamak isterdim ama günün bir anlamı yok. Çok
konuştuğum ve kendi sesimden yorulduğum bir gün daha.

Bugünler ne kadar daha devam edecek?

Kendime uygun ve üretken bir düzen peşindeyim. Nasıl olacağı konusunda hala çok
net bir fikrim yok. Her gün yazacak, yönetecek, programlayacak, konuşacak,
çocuklarla oynayacak kadar zaman. Bunların hepsi nasıl bir araya gelecek?

Belki kendinden beklentilerini azaltman gerek.

Çok büyük beklentilerim yok zaten. Yine de yapmayı hayal ettiklerim beni
zorluyor.

Ne gibi hayaller?

Bir araştırma kampüsü mesela. Büyük bir arazi bulup, oraya yavaş yavaş lojman ve
laboratuvar kurmak. İhtiyaçların ve araştırıcıların angarya gördüğü işleri
üzerlerinden alacak bir çalışma düzeni. Yaptığı işi seven insanların sadece
sevdiği işi yapmalarına dayalı bir çalışma hayatı.

Fazla idealistçe bence.

Belki öyledir. Bilmiyorum. Zamanın ve işin ne getireceği konusunda bir fikrim
yok. Belki sadece bir hayal olarak kalacak, belki de böyle bir işin nasıl ayakta
kalacağının sırrını öğreneceğim.

Bu dediğini kendin için mi istiyorsun, başkaları için mi?

Kendim öyle bir yerde yaşamak ister miyim, artık pek emin değilim. Ancak
Türkiye'de eksikliği çekilen bir kurum bu. En azından çalıştığım alanda böyle
bir yer yok.

Bu aslında denenmemiş olduğunu da söylüyor. Yani bilmiyorsun, insanların ve
işlerin böyle bir kurumu nasıl karşılayacaklarını. Biraz fazla rahat gelebilir
herkese.

Şu doğru: İşyerinde rahatlıktan yanayım. Bu kadar geniş imkanlar olmasa da
insanların işyerine mutsuz gelmemeleri için gayretin yöneticinin en önemli
vazifesi olduğunu düşünüyorum. Türkiye'de yönetenler çalışanların mutluluğunu
pek kaale almaz.

Sen neden alıyorsun?

Bizim iş *düşünce yoğun* bir iş. Düşünce de insandan insana farklı yetişen ve
nasıl yetiştiğini tam bilmediğimiz bir bitkiye benziyor. Personelin kafasını
biraz saksı gibi görüyorum sanırım, devamlı dibinde bekleyip güneşi engellemenin
faydalı olmadığı kanaatindeyim.

Pek rastlanan bir analoji değil bu.

Rastlanmadığı için riskli. Bazen insanların beklentisinin diplerinde dikilip, en
ufak konularda dahi yönetilmek olduğunu düşünüyorum. Ben bunu yapamam. Ne bu
kadar zamanım var, ne de her adımını kontrol etmeye çalıştığım insanın
organizasyona bir faydası olacağını düşünüyorum. Bakalım. *Düşünce yetiştirme*
alanında tecrübe edinecek gibi görünüyoruz.

Hayırlı tecrübeler.
