---
title: "Yevmiye 13457"
date: 2016-05-19 13:41:21
dp: 13457
draft: true
tags: []
---

*Robert Benchley* diye biri: 

  Yazmaya yeteneğimin olmadığını anlamam onbeş senemi aldı ama o
  zamana kadar çok meşhur olduğum için bırakamadım.

Acaba ben de böyle olur muyum? Meşhur kısmı değil, *yeteneğin olmadığını anlama*
kısmı. Meşhur olmak için yetenek (ve yeteneksizlikten) daha fazlası gerektiği
için, hiçbir zaman böyle bir sorunum olacağını sanmıyorum ancak hayatın boyunca
uğraştığın bir konuda, gittiğin yolun arpa boyu olduğunu anladığında ne
yaparsın?

Bu sadece yazmaya mahsus değil. Yaşamanın her türlüsü böyle, iyi bir baba
olmayacağını anlamak için mesela baba olman gerekiyor veya iyi bir mühendis
olmadığını anlamak için mühendis. 

İnsanların birbirlerine verdikleri tavsiyeler mi daha yarım, yoksa kendine
verdiği tavsiyeler mi? Kimi *kişisel gelişim* zevatı der ki, işte insan belli
bir konuda yeteneği olduğuna inanırsa, onu gerçekleştirebilir. Buna benzer
laflar. Bu doğru mu gerçekten? Mesela ben tiyatrocu olsaydım, muhtemelen çok
kötü, kütük gibi bir tiyatrocu olurdum, kendime inanmam veya tiyatroculuğa
özenmem yeteneksizliğimin üstesinden gelir miydi?

Son zamanlardaki moda, insanların belli bir konuda 10.000 saat çalıştıklarında
uzman olabildiklerini söylemek. Malcolm Gladwell meşhur etti bu fikri. Ancak
geçen dinlediğim Freakonomics'te, bu fikri ilk öne sürenin aslında herhangi bir
onbin saat değil, *şuurlu* onbin saatten bahsettiğini ve *şuurlu*, yani,
yanlışlarının farkında olup, bunları düzeltmeye harcayarak geçirilen daha kısa
zamanın da yeterli olabileceğini ancak şuursuzca yapılan, biteviye tekrara
dayanan bir faaliyetin, değil onbin saat, yirmibin saatte bile insanı
uzmanlaştırmayacağını söylüyorlardı.

O halde, çalışmak mı, yetenek mi, sorusuna her zaman kolay bir cevap
veremiyoruz. Çünkü insanların yanlış yapmaya ve bu yanlışları görüp, kendilerini
geliştirmeye ayırdıkları zamanın, çalışıyor göründükleri zamana oranını
bilmiyoruz. Belki de yetenek dedikleri sadece bu yanlışlarının üstesinden
gelebilecek kadar sabırdır, kendini binlerce saat aptal gibi hissettiğin halde
devam etmek.



