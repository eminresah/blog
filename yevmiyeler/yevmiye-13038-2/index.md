Yevmiye 13038/2
===============

:date: 2015-07-08 04:50:38 +0300

.. :author: Emin Reşah
.. :date: Thu Mar 26 22:14:39 EET 2015 
.. :dp: 13038 

İnsanları aldatarak bir yere gidemezsin ama şirketleri veya devleti?
Bunları da aldatmamak mı lazım? Belki bunları aldatarak bir yerlere
gidilebilir. Çünkü şirketlerin bir miktar, çok değilse de, bir miktar
aldatılabilir olması lazım. Müşteriyle uğraşıyorsa eğer.

Dün biri bana iş fikrinden bahsederken, *bunun müşteriye ne kadar
faydası olacak* diye sordum. Sebebi bütün işlerin gelip, son
müşterinin lehine bir yerde düğümlenmesi gerektiğine inanmam. Ancak
belki de bu doğru değildir, belki önemli olan bizim müşterimizin
lehine olmasıdır, bizim müşterinin müşterisinin lehine olması pek de
önemli değildir. Belki kaleleri/şirketleri/organizasyonları/devletleri
güçlendirmek için buradayız.

Yaptığımız işin ahlakiliği konusunda çok pozitif inançlarım
yok. Bilgisayarları insanların hayatına daha çok dahil etmenin, onlara
daha bağımlı hale getirmenin *gerçekten* iyi bir şey olduğunu
düşünmüyorum. Bununla beraber içinde bulunduğum dalganın bir
damlasıyım ve elimden o dalgayı durdurmak gelmediğine göre, buradaki
ahlakilik tanımını nasıl yapmak gerektiğinden emin değilim.

Bir kötülüğün işlenmesi, biz olmadan da gerçekleşecekse, oradan
bulunmamız mı daha iyidir, bulunmamamız mı? Bizim elimizle
gerçekleşmesi mi daha iyidir, başkasının eliyle gerçekleşmesi mi?

Kabulün, yani kötülüğün durdurulamayacağının insanların düşündüğü
kadar genel bir durum olduğunu sanmıyorum. Bir kişinin elinden gelen
sınırlı olabilir ama kötülüğün durdurulması *imkansız*
sayılamaz. Ancak sorunun özü yine de değişmiyor, bu kötülük bizim
elimizle (kontrollü) yapılırsa mı daha iyidir, başkasının eliyle
(kontrolsüz) yapılırsa mı?

-----

Bunu yazmamın üzerinden 20 günden fazla geçmiş. Bu sorunun cevabını
hala bilmiyorum. 

-----

Yukarıdaki notu yazmamın üzerinden de 80 gün geçmiş. Sorunun güzel bir
soru olmadığını düşünüyorum ama cevabım hala yok. 
