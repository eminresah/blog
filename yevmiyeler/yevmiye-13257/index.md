---
title: "Yevmiye 13257"
date: 2015-11-01 02:56:03 +0300
dp: 13257
tags: []
---

Bugün Enes kardeşim bu günlükleri sabahları işe giderken okuduğunu
söyledi. Okuduğunu biliyordum, ama bu derece düzenli okuduğundan haberim
yoktu. Biraz daha gayret göstermem gerekecek artık. İltifat marifeti vacip
kıldı.

Seçimin önceki gecesi seçim harici bir şeyden bahsetmek zor. İnsanın aklına konu
namına gelen, nihayetinde yarın bu saatlerde, belki siz bunu okurken çözülmüş
düğüm oluyor. Siyaset yazmak ve konuşmak en sevdiğim iş değil, daha doğrusu
bugüünkü ortamda bunu hakkıyla yapmak imkansız. İnsanlar kendilerini güvende
hissetmiyor.

Muhalif de olsa, muvafık da, insanların kendini güvende hissetmediği yerde,
siyasi dertlerin temeli güvenin tesisi üzerine kuruluyor. Ancak gördüğüm
kadarıyla herhangi bir durum, koalisyon veya tek başına hükümet bu güveni tesis
edemeyecek. Biz onlara, onlar bize güvenmiyor.

Ak Parti geçen seçime nazaran daha iyi bir performans sergiledi. Kimsenin ona
geçmişteki icraatlar için oy vermeyeceğini anlamış görünüyor. Bugünkü Türkiye'yi
meydana getirmekte emekleri çok, velakin insanlar oy verirken dünkü veya bugünkü
Türkiye'yi değil, yarınkini arıyor. Bu muhalefetin, onların ekşi söyleminin,
yakıcı ve buruk sözlerinin yerine geçmese de, en azından küskün seçmenlerini
toparlayacak gibi duruyor. Velakin asıl mesele hala yerinde, biz onlara, onlar
bize güvenmezken, insanlar sadece *kamp siyaseti* yapacaklardır. Bizim için de,
onlar için de geçerli bu. 

Önümüzdeki asıl problem, bu ülkedeki bu güvenin nasıl sağlanacağı ve
*normalleşmenin*, birbirimize sövmeden konuşmaya başlamanın nasıl olacağı. Bunun
*onların* tarafında neleri gerektirdiğini fazla düşünmedim, açıkçası,
hayatlarını insanları aşağılamaya ayırmış kişilerin nasıl yeniden saygı duymaya
başlayacakları beni ilgilendirmiyor, velakin, bizim tarafın güven sağlamaya *o
taraftan* daha ehil olduğunu göstermek icap ediyor.

Birinci mesele Kürt meselesi. Kürtlerin artık *uluslaştığı* ve Kürtçe bilmeseler
de, kendilerini Türklerle eşit görmek istediklerini ve bunun da devletin
anayasasından başlayıp değiştirmek anlamına geldiğini görebiliyoruz. Ancak
gördüğümüz başka bir şey daha var, Türkler, kendilerini Kürtlerle eşit görmek,
Anayasa'nın her iki dilde, her iki kavim için yazılmasını istemiyorlar. Onların
kültürel haklarını almış, azınlık olarak kalmalarını ve daha fazlasını
istemeyeceklerini umuyorlar ve yanılıyorlar. Kürtlere verilmiş kültürel haklar,
ne kadar adilane olursa olsun, onların *ulus hakkının* yerine geçmeyecek. 

Bu sebeple bölünmenin artık daha telaffuz edilir hale gelmesi gerekiyor. Eğer
Türkler terörün bitmesini istiyorsa, Kürtlerin buna yanaşması için, onların
*bitme ihtimali olan* bir birliktelik içinde olduklarını, Katolik nikahı
yapmadığımızı anlamaları gerekiyor. Türkler için Kürtlerden *kurtulmanın*, en az
Kürtlerin Türklerden kurtulması kadar anlamlı olabileceğini anlatmak
gerekiyor. Bölünmek bir fobi olmaktan çıkıp, konuşulabilir hale geldiğinde,
*eğer birlik olmak istiyorsanız, kültürel haklarla yetinirsiniz ve teröre destek
olmazsınız* diyebilme hakkımız doğar. Onların konuşulmasını tabu sandıkları için
konuşanı *kahraman* gibi gördüğü bu durumun aslında lehlerine olmadığını
anlamaları uzun sürmez. Bir plebisitte Türklerdeki bölünme şevkinin,
Kürtlerdekinden fazla olabileceğine şahit olursak, bu terör biter. Aksi halde ne
biz bu savaşı kazanırız, ne onlar bu savaşı kaybeder, yeni bir dünya savaşı
çıkmadığı sürece iki sene soluklanıp, üç sene savaşarak daha elli sene devam
ettiririz biiznillah. 

Bölünmenin telaffuzu gerçekten bölünmeyle sonuçlanır mı? Pek
zannetmiyorum. Türklerin üzerinde sallanıp duran bölünme korkusunun, biraz da
Kürtlerin rüyasına girmesini ve PKK konusunda sorumlu davranmadıkları, koruyup
kolladıkları sürece bu korkunun devam etmesini temenni ederim, ancak gerçekten
bölünmeyi değil. Yok eğer bir devlet sahibi olmayı o kadar çok istiyorlarsa,
bunun daha fazla birbirimize düşmeden ve şehit vermeden olmasında fayda vardır. 

Bununla beraber, HDP projesinin onları bir otuz yıl daha oyalayacak bir şeye
dönüşme ihtimalini de hesaba katarak, her zaman yaptığımız gibi devekuşu
politikasına devam edebiliriz. HDP büyük ihtimalle Kürt hareketini ortadan çat
diye bölmek için düşünülmüş ve Öcalan'a karşı yeterince özgül ağırlığa
kavuştuğunda, bu vazifesini gerçekleştirecek bir proje. Şimdilik öyle bir gücü
olmadığı için PKK'nın gölgesinde saklı, ancak yöneticilerinden bazılarının
hallerine bakınca, bunun aslen PKK güdümündeki Kürt bağımsızlık hareketini bir
şekilde bölmek ve bu arada *dincilerle* savaşmak için kotarılmış, bir taşa iki
kuşu vuracak bir Beyaz Türk projesi olduğunu düşünüyorum. Önümüzdeki beş-on yıl
içinde PKK'ya önemli bir şehit vererek, ondan tamamen kopacak bir HDP'nin,
Kürtleri de ortadan ikiye bölme ihtimali kuvvetli. Bayram değil, seyran değil,
bunlar neden HDP'li oldu sorusunun cevabını *dış güçler* diye vermek mümkün ama
bizim oyun kurucularımızı da küçümsememek lazım.

Bölünmenin konuşulması, bu oyunu bozacak bir gelişme olur. Çünkü şu an, devletin
*bekçisi* olmak hasebiyle, onun bütün fikri müktesebatından sorumlu olan AKP'nin
*cool* olması zor. Devleti temsil ediyor ve devlet de hiçbir zaman *cool*
olmaz. (Muhtemelen bunu gördükleri için yarım yamalak Osmanlıcılığa sarıldılar,
yeniçeri kıyafetli adamların heyecan verici olduğu düşünülmüş olmalı.) Bu
olmadığı sürece de, istikrar vurgusu, Osmanlıcılık veya sırf ekonomi uzun vadeyi
kurtarmaz. Ak Parti'nin yeniden *cool* olması da, karşındaki özyönetim derken,
bölünmeyi telaffuz edebilmekten geçer. Bununla kaybedeceği oy muhakkak var,
ancak kazanacağı *statükocu değiliz* algısı uzun vadede daha önemli. 

İkinci mesele bizim Beyaz Türklerin kendilerini güvende hissetmemesi. Bunun
tedavisi nasıl olur bilmiyorum. İktidarlarının yıkıldığı ve tek kutuplu
Türkiye'de, dindarlar ve Kürtler diye iki kutup daha meydana geldiği doğru. Hala
kültürel olarak başı çektikleri ve buradaki mevzilerini siyasi mevzilerini
elde tutmak için kullandıkları da malum. 

*Kültür Davası* zor kazanılan, zor ilerleyen bir konu. Sabır göstermek ve
 çalışmak, bu çalışmayı da kolaylaştırmak lazım. İş kuracak gençlere para vermek
 gibi, dergi kuracaklara matbaa masraflarını ödeyecek, podcast çıkaracaklara
 danışmanlık yapacak, sanatı görünür kılacakların risklerini azaltacak destekler
 sunmak lazım. Bunları da ayrımcılık yapmadan, üretime müdahale etmeden yapmak
 lazım. Tohuma kaçmış ve 68 kuşağı veya Gezi mastürbasyonuyla oyalanan eskilerin
 fikrini değiştiremezsiniz, ancak gençlerin farklı sözler söylemesine imkan
 verirseniz, bu tohumlar yeşerir ve *bizden* olmasa da, saygı duyacak ve elifi
 görünce mertek sanmayan birileri yetişir. Onların sayesinde de, *AKAPE'nin
 koyunları* diskuru geçer akçe olmaktan çıkar. 

Üçüncü konu iktisadiyat konusu. AKP'nin artık *daha solcu* olması, adını
solculuk koymasa da, zenginin değil, fakirin partisi olduğunu, müteahhitten
değil, ameleden taraf olduğunu göstermesi gerek. Bu konuda da, insanlara
vatandaşlık maaşı gibi şeyler konuşulmalıdır. Devletin her vatandaşına sorgusuz
sualsiz vereceği aylık elli lira, ürettiği yükten çok daha fazlasını
getirir. (Ayda 4 milyar TL yapar, yılda 48 Milyar TL.) Sembolik bir 10 liranın
bile, devletten sadece dolaylı destek gören ancak daima ona bir şeyler ödemek
zorunda kalanlarda *devlet de bizi görüyor* intibaı uyandırdığı için
değerlidir. Halkta telif edilecek kalp çok. 

Beklemediğim kadar siyasi bir yazı oldu. Önceki ruziye formatına döneriz yavaş
yavaş.

