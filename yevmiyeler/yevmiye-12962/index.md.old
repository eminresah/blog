Yevmiye 12962
=============

:date: 2015-01-22 13:54:29 +0200

Angara'nın Bitmeyen Angaryası. Bulduğum fikirlerin bataryası. Sönük ve
ışıltısız. Kendime sayarken zırıltısız. Ah, ağlamak kimin işi? Benim
değil, ya, senin?

Hiç olmadığı kadar. Olduğundan daha aziz. Daha emin. Daha
sadık. Beynimin kahrettiği bir yer.

-----

Hayatı beceremediğime dair bir his var içimde. Sanırım bu hissi hiç
bırakamayacağım. Hayatın bana uymadığını, hayata tamamen uymak
mecburiyetinde kalmayacak kadar da imkanım olduğunu düşünerek geçecek
günler. İnsanların konuştuklarından habersiz ve ilgisiz kalacağım.

Dublajlı filmleri ve dizileri duyamıyorum. Duyuyor olsam da
seyretmezdim. Bu sebeple kaçırdığım bir şey yok. Sanırım.

Hayatın nasıl olduğundan habersiz kalmışlık. Benim hiç bilmediğim bir
yer. Sakin bir yer. 

-----

İnsanların aşktan bahsetmesi, balıkların denizden bahsetmesi kadar
banal. *Aşkla ilgili saçma söz yoktur* demişler. Aşkın saçma
olamayacak kadar içimizde olmasından kaynaklanıyor. Havayla ilgili de
saçma söz yoktur. Su ile ilgili de yoktur.

Ama şehveti aşk sanırsa ve insanlığını bırakıp anırsa, ne demek lazım
gelir? Bir şey demeye gerek yok. Suyu sadece sidiğinde görenin hali.

-----

İnsanlar hakkında yazı yazmak istiyorum ama onlardan fiziken değilse
de, zihnen uzak durduğum için hiçbir konu bulaşmıyor klavyeme. Düşün
dur sabahtan beri, ne yazsam, ne yazsam. Boğazım ağrıyor mesela,
bundan bahsetsem. İki gündür ağrıyor. İnsanlığımı hatırlıyorum hasta
oldukça. Niçe demiş ya, *kendine tanrı sanmasına engel guruldayan
midesidir insanın*, onun gibi. Kendimi *insanötesi* bir şey sanırken,
öksürmeye ve tıksırmaya başlıyorum, tüm insanöteliğim berhava oluyor.

Tüm yazıları Osmanlı elifbasıyla yazmaya niyetleniyorum. Tümünü
değilse de, içinde dini fikir geçenleri. Böyle bir *koruma* bulunsa
iyi olabilir.

Bunun sebebi de şu: Bu konularla ilgili aklımdam geçen her şeyi
yazamıyorum. İnsanların yazdıklarımı ne amaçla *kullanacaklarını*,
kendilerine ne bahane üreteceklerini bilemiyorum. *İslam* deyince
anlaşılan hakkında menfi müsbet çok şey yazabilirim, ancak bunların
insanların yaşayışına kötü manada etki etmesini istemem. Önemli olan
nasıl yaşadığı çünkü ve *hakikati bulacağım* diye, öyle bir gayesi
olmayanlara sefahat bahanesi üretmek ne kadar doğru?

-----

Risale-i Nur okumaya başladım ama Osmanlıcasından. Okumamı
hızlandırmam gerekiyordu, onlar da en kolay bulunabilen
eserler. Asa-yı Musa ile başladım, zamanında da onu okutmaya
*çalışmışlardı*. Başında Celcelutiye'de Risalelerden bahsedildiği ve
son eserin adının Asa-yı Musa olacağının haber verildiği
yazıyor. Celcelutiye ne kadar ilhamlı bir kasideymiş.

Risalelerin ne diline, ne fikrine meftunum ancak belki bir şeyler
öğrenirim. Yavaş okumak zorunda kalınca, düşünecek zaman da
oluyor. Felsefenin iki türünden bahsediyordu mesela, biri İslam'a
uygun, diğeri değil. Bu ikisini nasıl ayırt edeceğimizi
anlatmıyor. Belki ilerde anlatır.

-----

Başka bir konudan bahsederken `No True Scotsman safsatası`_ diye bir
bahis geçti. *Gerçek İslam bu deyil* safsatası veya *gerçek felsefe bu
deyil* safsatası. *Karikatürist öldürenler müslüman olamaz çünkü
gerçek müslüman karikatürist öldürmez* safsatası. Bir katile
*günahkar* demek başka, *müslüman değil* demek başka. Ancak ne olacak,
fazla ayrıntıya boğmaya gerek yok, *insan olan böyle yapar mı?*
safsatası.

Bu kolaycı ve aşağılık kompleksinden kıvranan tavırlar yüzünden bu
cinayetler işlenmeye devam ediyor. Sen o insanı kardeşin olarak
görmüyorsun, o da seni kardeşi olarak görmüyor. Ona el uzatıp, o
silahı elinden alabilecek tek kişi sensin, bunun için onun yanında
durabilmen gerek. Tepesine bomba atılırken seni yanında görürse,
yalnız olmadığını hissederse, böyle vahşilikler yapmaz. Ancak onu
yalnız bırakıp, kendini rahatlatmak için olduğun yerde kimsenin
umurunda olmayan entelektüel mastürbasyona başlarsan, yarın o insanlar
gibi kendini yalnız hisseden başkaları da buna benzer cinayetleri
işlemeye devam eder. İnsanın *haklı* olduğunu hissetmek için *gerçek
İslam bu deyil*'e sarılması da başka bir zavallılık.

Müslümanların arasında katiller vardır. Onların bazısı cinayetlerini
*İslam'ın izzetini kurtarmak* amacıyla işler. Onlara İslam'ın izzetini
başka yollarla kurtaracaklarını söylemez, böyle yollar göstermezsen,
çirkin esprilerini *ifade hürriyetinin remzi* gören zihinsel
ergenlilere silah doğrulturlar.

Bu insanları kimsenin anlamaya niyeti yok. Çünkü anlamak zor. Batılı
adam için zaten zor ve belki imkansız. Ancak bizim, bu insanların
düşünce yapısına vakıf olabilme imkanımız var. Onları anlarsan onları
çözersin.

Onları anlamak için dertlerini de dinlemen gerekir. Dertlerini
dinlediğinde, yüz senedir İslam coğrafyasının her noktasında akan
kandan da haberin olur ve söyleyeceğin söze, *Batı kötülük etti, biz
etmeyelim* diyerek başlarsın. Böyle başlarsan, o kardeşlerin de
anlaşıldıklarını, acılarının paylaşıldığını görürler. Aksi halde,
Batı'ya yavşaklık edersin ve ne ona, ne buna yaranabilirsin.

Batı adamının kimseyi zulümle itham etmeye hakkı yok. Zulmü yeryüzüne
onlar getirdi. Bu ateşi onlar tutuşturdu. Şimdi yananın sadece bizim
evimiz değil, onlarınki de olabileceğini görüp
korkuyorlar. Korksunlar. Ancak derdimiz ateşi söndürmekse, bunu
meşaleyi elinde tutana mersiye dizerek, ona yaranmaya çalışarak
yapamayacağımızı da anlamak icap ederdi. Kan akmayacaksa, bizimki de
akmayacak.

.. _No True Scotsman Safsatası: http://en.wikipedia.org/wiki/No_true_Scotsman
