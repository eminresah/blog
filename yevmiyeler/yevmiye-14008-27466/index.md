---
title: "Yevmiye 14008-00"
date: 2017-11-21 00:37:31
dp: 14008
featured_image: "/images/header-125.jpg"
images: ["/images/header-125.jpg"]
draft: true
tags: []
---




### 1

Bana soru sormak demek, naçiz aklımın cevaplayacağı sorular sormak demek
değildir, bana soru sormak demek, kafamda delik açacak kadar deli olmak
demektir.

### 2

İnsanın hayatı çocukluğunda öğrendiği hikayeleri hayatı boyunca öğrendikleriyle
uyuşturmaya çalışmakla geçiyor.

Bu kültürler için de böyle. *İlerleme* başladığından beri, insanlar bunu *dinle*
arasını bulmaya çalışıyor. Eskiden de varmış, dünyanın *sadece 6000* yaşında
olmadığını görünce, eski kitaplara toz kondurmamak için *Adem'den önce ademler
vardı* denmiş mesela. *Hz. Adem bir milyon yıl önce yaşadı* demek yerine,
diyelim, *Hz. Adem altıbin sene önce yaşadı ama ondan önce de ademler geldi
geçti* demişler.

Zorluk şurada: Bir yanda kendinden emin şekilde *Hz. Adem (a.s.) şöyle şöyleydi*
diyen adamlar var, diğer yanda yine kendinden emin şekilde *bulduğumuz ilk
insana benzeyen fosil iki milyon yaşında* diyenler. Bu ikisini de dinleyen ve
ikisine de bir şekilde *itibar edenlerin* bir yol bulması gerekiyor. Bu
yollardan ilk ikisi, bir tarafı toptan inkar edip, ya *fosil yanlış* veya *Adem
yanlış* demek. Bununla beraber her ikisinden de vazgeçmek istemeyen, Hz. Adem'in
insanlar arasındaki *eşitleyici* fikrini de, modern paleontolojinin keşiflerini
de değerli bulanlar için alternatiflerden biri bu *birden fazla Adem* hipotezi.
Diğeri ise, kıssaların *edebi* olduğunu düşünüp, *gerçekte Hz. Adem diye belli
bir insan yoktu ama sonradan insanlara inan vahiy, onlara kardeş olduklarını
anlatmak ve bazı başka hikmetleri sunmak için böyle birini kullandı* demek.
Diğer biri *bekleyelim, paleontoloji de bizi destekleyecektir, sonunda Hz.
Adem'in de mezarını keşfedecekler* demek, vs. Bunların her birinin eksik
bıraktığı yerler var ama neticede bir cevap vermek zorunda olduğumuz durumlarda,
illa bir cevap veriyoruz.

### 3

Her şeye cevabım varmış gibi mi duruyorum? Bastıbacak ukala çocuklar vardır,
onlar gibi. İkna edilmesi, fikrinin değişmesi mümkün değil gibi mi görünüyorum?

Muhtemelen bunlar yanlış izlenimler. Sabahtan akşama hemen her konuda fikrim
değişir, buradaki yazıların ekseriyeti birbiriyle çelişir. Tutarlılığı
sevmediğimden, Emerson gibi küçük gördüğümden değil, *beceremediğimden*.
Buradaki cevaplarım da ikna etmek için değil, bazı zamanlar bilmediğimi itiraf
etmek içindir.

### 4

Aşk acısının nasıl bir şey olduğunu hatırlamaya çalışıyorum. Empati yapmak
adına, yoksa merak ettiğimden değil. Zaten o yaşı geçtim (inşallah) ama
bahsedildiğinde hafif bir gülümseme yayılmasını istemiyorum yüzüme. 

Aşk acısı zor (olmalı.) Tedavisi yok (diye biliyorum.) Velakin bir yerden sonra,
artık ölüm acısı, anlaşılmama acısı, hayatın sair acıları arasında kaybolup
gidiyor. Bunların en zoru da değil, her ne kadar en takıntılı hali olsa da. 

### 5

*Namlusu bana dönme riski olan bir ordu, gerçekten benim ordum mudur?*

Bugün bir haberde, NATO'da çalışan 400-küsur subaydan 200-küsurunun bulundukları
ülkelere siyasi iltica talebinde bulunup, orada kaldıklarını okudum. Bu adamlar
memleketin ordusunda çalışıyor, buradan maaş alıyor ama asıl emirleri başka
yerden alıyorlar.

Bu neden böyle oldu? Konuyu FETÖ'ye bağlayıp, *hain edebiyatıyla* durumu idare
edebiliriz ancak bu edebiyat sadece ona inananlar için işe yarıyor. Hiçbir hain
kendini *ihanet* içinde görmez, bunlar demek ki bulundukları memleketten daha
önem verdikleri aidiyetlere sahipmiş. *Hain* o aidiyetlere, FETÖ'ye, diyelim
NATO'ya veya *Batı tipi demokrasiye* onlar kadar uymayan bizler oluyoruz.

Vermemiz gereken cevap, neden güçlü aidiyetler üretemediğimiz sorusunun cevabı.
Üzerinde düşünmek gereken birinci mesele bu. 

Aklıma gelen birinci sebep, hayatımıza akseden, samimiyetle sahip olduğumuz
ortak değerlerin az olması. Biz sadece kendimize, kendi fikrimizdekilere,
etrafımızdakilere dürüstüz mesela, *din* ortak bir değer değil, bazıları için
ortak ama çok daha fazla oranda istismar aracı. *Milliyetçilik* hakeza.
*Kemalizm* öyle. İnsanlara kendilerini inanmadıkları değerler için feda
etmelerini bekleyip, yapmadıklarında *hain* ilan etmek işe yaramıyor. 

Bunu *onları anladığım* şeklinde tefsir etmeyin. Hainlik bazılarının
karakteridir, ne yaparsan yap haindir. Ancak bu topraklarda bizi bir kılacak,
her neysek birbirimize tutunmayı sağlayacak değerlerin de bulunmadığını ikrar
etmek lazım. 

*İdeoloji* sadece içeriğiyle değil, yaşadıkları hayatın üzerinde bir değer
olduğunu işaret etmesiyle de önemlidir. Türkiye'nin son 30 yılında varlık
gösteren *İslamcılar* bunu sair maddi hedeflerle değil, kendi hayatlarını feda
edebilecekleri, feda edemeseler bile hayatlarına anlam katacak derecede büyük
bir ideolojinin ferdi oldukları düşüncesiyle gerçekleştirdiler. Bu fikrin zaafı
tarihi olarak *kuşatıcı* olmayışı ve muhalif olmanın getirdiği sair eksiklerin
iktidara gelince ortaya çıkmasıydı.

O halde bizim insanlara, *hayatınızın anlamı şudur* diyecek kadar kuvvetli bir
ideoloji önermemiz lazım. Mükemmel bir ideoloji olmasa bile *şuraya gidiyoruz*
diyerek bir ufku işaret edebilmek. Bizim insanımızın temel eksiği bu ve bu
eksiğin nasıl dolacağını düşünmek pahalı ve yakın vadede faydasız olduğu için,
üzerinde uğraşan yok.

### 6

*Eşinizin ayağını yıkar mısınız?* 

*Asla* diye cevap veriyorsanız, söylemek lazım ki, daha fazlasını yapmanız
gerekebilir. Bunu yapamayacağınız biriyle evlenmeyin.

Bunun *psikolojik bir aşağılama* olduğunu düşünüyorsanız, sorunun *eşinizin*
şeklinde olduğunu ve karşı taraftan da ayağınızı yıkamasının beklendiğini
düşünün.

Zamanın *evlilik algısında* *ayak yıkama* yok ama ne var? *Statü simgesi* var,
evlenince üniversiteye girmiş gibi veya bir mevki kazanmış gibi hissediyor
insanlar. Eşini değil, evliliği sevmek, onun getirdiği imkanları, maddi
özgürlüğü, *gösterişi* sevmek var. Bunları *ayak yıkamak* gibi eskinin
*ataerkil* resimlerinden biriyle beraber düşünemiyoruz. 

Ancak evlilik hayatın her tür zorluğunu beraber yaşamaksa, evlendiğiniz insanın
bir gün yatalak kalabileceğini ve ayak yıkamaktan daha zor ve fena yardımlara
muhtaç kalabileceğini de aklın bir köşesinde bulundurmak lazım.

Ha, denecek ki, *muhtaç olana yardım edilir, erkekliğinden kibirli olana değil.*
Bunu anlarım, ancak hayatın getirdiklerini göğüslemeye hevesi olmayanın onlarla
imtihan edileceğini de bilirim. 

### 7 

Elindeki gülün kabul edilmesi için diğer elinde kılıcın olması mı gerekir?

Al Capone'un sözü müydü? *Tatlı dil ve dolu bir tabanca, sadece tatlı dilden
daha çok kapı açar* diye. Evet, evet. Bu zamana kadar nezaketimin çok istismar
edildiğini gördüğüm için, diğer elimin de kabzada durması gerektiğine inandım.
Tabii ki bu temsili ve her zaman nezaketle açılmayan kapılardan zorla girmek
imkanı yok, ama zorlamak gerektiği de oluyor.

Bununla beraber, en sonunda *nezaketle istesen zaten yapardım* diyen de bir grup
insan var. Hayır, yapmazdın, istedim yapmadın, yine yapmazdın. Vaziyet olmasını
istemediğim şekle bürününce, en son o şekilde suçlamak için bunu kullanıyorsun.

*Nezaketi sevmek* Budistlerin çok sevdiği bir terim. Düşününce ben de seviyorum
nezaketi ama sonunda bu sevgim karşılık bulamayınca, ne yapayım, *kalın
Türklüğüm* aklıma geliyor.

### 8

Kapitalizm'in bireyciliği ve bireyi hem bilinçli, hem sorumlu kabul etmesi diğer
ideolojilerde bulunmayan bir güç kazandırıyor. İnsanın sorumluluğunu, onun
kazancıyla denk tutmaya çalışarak, işin içine metafizik bir *hikaye* katmadan,
insanın *kendi için* çalışmasını ve bu sayede toplum için de fayda üreteceğini
savunuyor.

Buradan bakınca haksız sayılmaz. Her ne kadar insanların ürettiği faydanın
önemli bir kısmın diğer insanları *araç* olarak kullanmak yoluyla gerçekleşse ve
matematik olarak, kazanan bir kişiye karşılık, onun kadar kazanamayan 100 kişi
olması gerekse de, toplum düzenini oluşturmakta koyduğu net kurallar sayesinde
daha sağlam duruyor. 

Benim açımdan buradaki asıl arıza, devletin eski aristokratik mülkiyet
geleneklerini devam ettirmekte ısrarcı olması. Kapitalizm'in bugünkü
ikiyüzlülüğü bu. Bir yandan belli sınıflar için miras gibi tarihi hakları devam
ettirirken, miras fikrinin üzerinde durduğu *aile* anlayışını ifsad edecek
ölçüde maddiyata dökmesi. Eğer geçmişe dair *bağnaz* değerleri geleceğe
taşımayacaksak, bu değerlere Kapitalizm lehine olan değerler de dahil olmalı.

Eğer sadece maddi bir medeniyet inşa edilecekse, insanların hayatla başa
çıkmalarını sağlayan hikayelerine, *yeterince verimli değil* diyerek karşı
çıkacaksak, bunların insanların en iyi durumunu engellediğini savunacaksak,
orduyu, mirası, devletlerin belli kliklerin elinde olmasını, her çeşit hanedanı
da bu eriyen değerlere dahil etmemiz gerekir. 

### 8 

Yıkılan din kimin dini?

İslam hakkında konuşup da beğenmediğim kimse çok. Bunların bazısının bazısına
ettikleri *dini içten yıkmakla görevli* iddiasını da uzun zamandır bilirim.
Bazılarının kendilerini *dinin sahibi* sayıp, diğer bazılarını *hanemizi
yıktırmayız* duruşuyla *yıkıcılar* diye yaftalıyor. 

Buradaki psikolojiyi anlıyorum. Yine de bunun bir faydası yok. İki gruba da
dışarıdan bakan biri olarak, *dini içten yıkmakla* itham edilenlerin de, onların
*yobazlıkla* itham ettiklerinin de iyi niyetle (ama belki *sadece iyi niyetle*)
davrandıklarını düşünüyorum. Bir yerde yangın var, bazısı suyla, bazısı köpükle,
bazısı toprakla söndürmeye koşuyor. Bunlardan hepsi etkili değil, bunun
farkındayız, yangının sebebini de herkes farklı tesbit ettiğinden belki bazısı
yangının büyümesine de sebep olabilir, bunu da anlıyorum, yine de herkesin
*yangını söndürmek* gibi bir hevesle hareket ettiğini kabul ediyorum.

Bir yerde eğer bir kısım insan, *dinimi* yıkmayı becerebiliyorsa, o din de
yıkılmayı *hakediyordur.* Biz *hak dine* inanırken, dinimizin hak ve sağlam
olduğunu söylüyoruz, eğer *hak* değilse, o halde bizim anlayışımızda bir sorun
vardır ve *yıkılan* da bizim anlayışımız olur, *din* değil. 

### 9

Türklerin *içkin* olarak insanlara daha iyi davrandıklarını kabul edebilir
miyiz? Bunu milliyetçiler/ülkücüler kullanıyor, bizim aslen dünyada yaşayan
halklara daha adil olduğumuzu, *Batı adamının* meydana getirdiği adaletsizlik ve
kaosu, biz olsak yapmayacağımızı söylüyorlar. 

Bu güzel bir *hikaye* ama şunu soruyorum kendime: Dünyada tek nükleer silah
bizde olsaydı mesela ve bunu kullanma şansı bulsaydık, *dünyanın iyiliği için*
bundan feragat eder miydik?

Bana hiç de edermişiz gibi gelmiyor. Diğer konular da böyle. Bizim *öksüz Türk*
edebiyatımız güzel, benim de hoşuma gidiyor ama bir yerden sonra *gücün* kendi
kuralları olduğunu, bizim de *Batı adamı* kadar kıyıcı olabileceğimizi, nitekim
geçmişte olduğumuzu kabul etmek lazım. 

Derler ki, soyu *Sapiens* tarafından kırılan *Neanderthal* insanları, aslında
bizden daha sakin ve *insanî* idiler ve tam da bu sebeple *Sapiens'e* karşı
direnemediler. İşin başında var bu *barbarlık,* o sebeple merhamet beklemek için
uygun bir gen havuzumuz yok. Türk de olsak, böyle.

### 10

*Kapitalizm'i ürün boykotuyla yıkabileceğini düşünmek, bir odadan şu duvara
değil de, bu duvara yaslanarak çıkabileceğini düşünmek gibidir.*

Kapitalizm sana benzer ürünlerden 100 çeşit sunar, sen bunlardan bazılarını
bazılarına tercih edersin. İnsanların geneli kendi bütçelerine göre tercih
ederler. Fiyat ve imkanlar asıl belirleyici olandır ama ne olacak? Sen bir de
üretenin kimliğine bakıver, ne farkedecek?

Kapitalizm'in nesi değişmiş oluyor? Yahudi'den değil de, Türk'ten alışveriş
ediyorsun, sonra o Türk gidiyor, Yahudi'yle ortak iş yapıyor. Ne yapmış
oluyorsun şimdi? Ortak iş yapmasa bile, düşünüş ve çalışma şekilleri aynı olan
iki insandan bahsediyoruz. *Kapitalist.*

### 11

Türkiye'nin bir *İslam Devletine* evrilebileceğine, *tepede* bir inanç olduğunu
tahmin ediyorum. Ancak bu inanç, Türkiye'deki pek çokları tarafından
paylaşılmadığı için, *tepe* en önemli haslet olarak *sadakati* görüyor. Uğradığı
ihanetler sebebiyle de olabilir, elbette, velakin bu kadar *işe yaramaz* adamın,
başka bir izahını bulamıyorum.

Türkiye'de siyasi çakallığın, *ihale siyasetinin* sebebi de bu *umut* belki.
*Bir gün her şey düzelecek* deyip, o güne kadar bu gibi *ufak sorunlara* göz
yummak. Neticede *medeniyet inşa ederken* böyle ufak meseleler, mesele edilmez,
değil mi?

Sorun şu ki, bu hedef mümkün ve makul bir hedef değil. *O iş* tamama ermeyecek
ve gördüğüm kadarıyla, o yoldaki yanlışlar yüzünden kazanılan da kaybedilecek. 


