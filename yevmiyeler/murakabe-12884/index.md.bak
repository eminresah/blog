---
title: "Murakabe 12884"
date: 2014-11-23 02:18:14 +0200
dp: 12884
draft: true
tags: []
---

İnsanın hayatta hedefi olmalı mıdır? Bir hedefin var mı yani?

Net hedeflerin ne işe yaradığı konusunda şüphelerim var. İnsanın bir
yönü olmasını ve nereye gitmek istediğini bilmesini anlıyorum ama net
hedefler dediğimizde bunların kazandırmak kadar kaybettirme, rahatlatmak
kadar sıkma ihtimalleri mevcut. Kafasındaki kişiliğe veya *hedeflere*
sıkı sıkıya bağlı olduğu için daha iyi fırsatları kaçıranları da gördüm.
Takıntı haline gelmediği sürece hedeflerin net olması da güzel belki,
yine de bunları artık eskisi kadar önemli gördüğümü söyleyemem.

Olmasa da olur diyorsun yani.

İnsanın elindeki imkanları değerlendirmeyi öğrenmesi daha önemli bir
yetenek gibi gelmeye başladı. Elindeki imkanlar derken illa maddi
imkanları kastetmiyorum. Sağlık böyle, zaman böyle. Bunları belli bir
hedef için değerlendirmeye çalışmasıyla, kendine *yoktan var olan*
hedefler bulması arasında bir fark var.

Zaman farkı da var.

Evet, süre farkı da var. Çok uzun vadeli düşünmek, insanlarda
umutsuzluğa ve dünyadan yabancı bir soyutluğa sebep oluyor. Uzun vadeli
düşünmek belki Türklerin ekseriyetinin hastalığı değil, çoğumuz günlük
edindiğimizi, para olsun, fikir olsun, insan olsun o gün harcayan
insanlarız. Bununla beraber *sonuç alınacak kadar kısa vadeli* olmanın
önemli bir faydası var.

Feedback almak?

Aklıma başka bir şey getiriyor ama *geribildirim* diyorlar, mukabele de
diyebiliriz belki. İnsanın kendine koyduğu hedeflerde de mukabele
önemli. Kafada güzel duran pek çok fikrin uygulanmasının, yaşanmasının
pek o kadar da güzel olmadığını anlayabiliriz.

Hayat bize karşılık vermeden bilemeyiz.

Eğitim mesela yapay da olsa hızlı bir mukabele mekanizması kurmaya
çalışır. Bunun kötü giden tarafları da var, kimisi de *geribildirim
arsızı* olduğu için kendi yolundan gitmeyi, doğru olanı yapmayı bir
türlü öğrenemez. Devamlı birilerinin kuyruğunda gezmeye ihtiyaç duyar.
Ancak kimisi de, eğitim mekanizmalarından sıtkı sıyrıldığı için, tüm
mukabele fikrine soğur. İnsanlardan mümkün olduğunca uzak durmak ve
onların mümkün mertebe anlamayacağı işlerle uğraşmaya sardırır. Alacağı
geribildirimin kalitesinden veya değerinden emin olmadığından veyahut
korktuğundan.

Neden korkuyor? Hedeflerinin söylediklerinin yazdıklarının değerli
olmadığını duymaktan mı?

Belki. Bunda haksız sayılmaz. İnsanlar birbirlerine karşı çok acımasız.

İnsanlar acımasız, evet.

İnsanın hedeflerini kendine saklamasında bir beis yok, onları ortaya
serip ezilmesini seyretmek yerine. Bununla beraber bu hedeflerin
kendisinden o kadar emin olmak da ayrı bir yanlış. Kendine mukabele
mekanizmaları bulması gerekir. En azından uğraşmaya değer olup
olmadığını ve sonunda vardığı yeri sevip sevmeyeceğini anlaması için.

