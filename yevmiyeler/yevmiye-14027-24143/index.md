---
title: "Yevmiye 14027-23"
date: 2017-12-09 23:41:53
dp: 14027
featured_image: "/images/header-36.jpg"
images: ["/images/header-36.jpg"]
draft: true
tags: []
---



#### 1

Muhabbet Teorisi diye bir podcast var, şu sıra *paranormal olayları*
inceliyorlar. İnceleme dedikleri, bu olayları tek tek ele almak değil, neden
bunların imkansız olduğunu anlatıyorlar. 

Bu konularda tek bir fikrim yok, birden fazla fikrim var. İlk şu, pozitivist
bakış haklı, tekrar edilemeyen bu gibi olayların *varlığına* inanmak anlamsız.
Bunlar üzerinde konuşulabilir, dünyanın *gramatik ifadesine* konu olabilecek
olaylar değil. Biri bana *şöyle şöyle bir mucize gördüm* dediğinde, pozitivist
aklım devreye girip, *dur bir bakalım* diyor. Buradan bakınca bahusus podkestin
anlattıkları doğru.

Bununla beraber zaman zaman burada paylaştığım istatistiğin imkansız gördüğü
denk gelişleri nasıl izah ediyorum? İzah etmiyorum, öylece duruyorlar. 

İstatistik ve bilim, konusu itibariyle *tekrar edilebilir* veya *tekrar etmesi
muhtemel* olaylarla ilgilenir. Bir kerelik olaylar, Fizik'teki Young deneyinde
bir tek fotonun hangi delikten geçeceğinin tam olarak kestirilememesi gibi gelir
bana. Bu sebepten, bir insan, çok tuhaf tek bir olay yaşadığında ve bunun *izah
edilemezliğini* düşündüğünde, bir yandan da bunun *dünyanın grameri* dışında
olduğunu kabul etmiş demektir. 

Burada bir tanım meselesi var: İki ayrı dünyaya inanıyorum diyelim. Birincisi
tekrar edilebilir, konuşulabilir, üzerinde akıl yürütülebilir bir dünya. Bu
dünyada kesinlikler ve determinizm var. İnsanlar bu dünyayı anlayıp, onda
çalışan makineler yapıyor ve bu dünyada hastalıkları tedavi ediyorlar. 

Bir de istatistik ve bilimin sessiz kalmak zorunda olduğu tek olayların dünyası
var. Bu dünyada çeşitli denk gelişler var, tekrar edilebilir değil, çünkü denk
geliş kainatın tek bir anında, biz de orada şahitken oluyor. Bu eşzamanlılık
Jung'un da dikkat çektiği bir durum ve konuşulabilir olanın sebep sonuç
ilişkilerinin, içinde bulunduğumuz kainatı açıklamak için yeterli olmadığını
gösteriyor.

Bildiğimiz Fizik'in, atomaltı seviyedeki olayları açıklamakta zorlanması gibi,
bildiğimiz bilim de bazı tekil olayları açıklamakta zorlanabilir. Bununla
beraber bu tekil olayların, tekrar edilebilir olmaması ve muhtemelen kainatla
ilgili bilgimizin dışında olması dolayısıyla, üzerinde konuşulabilir bir dünya
resmi çizmezler. İş yapmak gerektiğinde bilime göre yaparım ama ölüme doğru yol
alırken, kainatın bilimin çizdiği resimden başka bir anlamı olduğuna inanacak
kadar *mucize* gördüğüme inanırım. 

Bir dünya görüşü üretmek gerektiğinde, *her şey olabilir ama beklentiye girmek
için daha önce olmuş olması gerekir* diyebiliriz sanırım. Tekrar edilemeyen
üzerinde konuşulmaz çünkü, konuşulamayan da insanların arasında yaymak için bir
görüş olamaz.


#### 2

Kamunun halıkı birdir, neden bazısı cindir?

#### 3

İnsanın arabasıyla kendini *göstermeye* çalışması çok zavallı değil mi? Eski
evin garajında, oradaki bir dairenin fiyatından daha pahalı arabalar vardı. 

Araba kısa yoldan statünü göstermek için güzel bir araç. Müteahhitlerin neden
hep Mercedes kullandığını soracak olursanız, tanıdıklarıma sorduğumda *daha
kolay iş aldıklarını* söylediler. Herhalde doğrudur. Adamın banka hesabına
bakmak uzun iş, kıyafet de kolay taklit edilebilir, pahalı araba olunca aslanın
yelesini göstermesi gibi oluyor.

Naçizane insanın en iyi arabayı da alsa, bunun *içkin* değerinin, yani ortalıkta
kimse yokken içine oturduğunuzda meydana getirdiği *mutluluğun* o kadar da fazla
olmayacağı kanaatindeyim. Bu gibi *statü öğelerinin* kıymeti, etrafta başka
birileri varsa, ancak, onlara nisbetle *üstünlüğünü* gösterdiğin sürece var.

Bu da bir yerde şu demek: O güzel kırmızı arabadaki adam bunu *benim için*
almış, benim için değilse de, benim gibi biri için. Ben onun ilgisine muhtaç
hissetmiyorum, çok da umurumda değil ama o benim gibi birinin onun arabasına
dönüp bakmasını seviyor.

İnsanların *batmasının* en önemli sebebi sanırım *aslan yelesini taklit.*
İnsanın pahalı araba kullanması, eğer mütenasip bir geliri varsa, tamam, uygun.
Ama bazen de şu oluyor: Adamın cebinde 3 kuruşu yok, belki uçan kuşa borcu var
ama *iş almak* için *itibarından* (yani havasından) feragat etmiyor. Bazı
durumlarda bu işe de yarıyor olabilir, ancak genelde, kişinin olmadığı gibi
görünmesinin yarattığı riskleri ödeyecek kadar faydası yok. 



