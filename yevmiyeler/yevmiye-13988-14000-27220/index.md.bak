---
title: "Yevmiye 13988"
date: 2017-10-31 22:08:52
expiryDate: 2018-10-31 22:08:52
dp: 13988
featured_image: "/images/header-88.jpg"
images: ["/images/header-88.jpg"]
published: true
tags: []
---



Bugün suçluluğun ne olduğunu ve nasıl insanı yapmak istemediklerine biraz daha
ittiğini hatırladım. Birine haketmediğini düşündüğünüz kadar kötü davranınca,
ona daha da kötü davranmak istiyorsunuz. İzah edemediğiniz kötülüğü hayatınızdan
silmek için.

İnsanların anlayamadığım hallerinin büyük kısmı bundan. Ego kendini korumak
için, eğer yeterli besin, vitamin, iyilik ve sevgi bulamıyorsa... Zararlı
şekillerde ilgi aramaya başlıyor. Kendinin haklı olduğunu etrafına tasdik
ettirmek için, ne kadar doğru yolda olduğunu başkalarından da duymak için yollar
arıyor. Aburcubur gibi bir şey, yedikçe daha çok yemek istiyor insan, bir
taneden bir şey olmaz diyerek başlayıp, bütün bir paketi bitiriyorsunuz.

Ancak nasıl ki aburcubur insanın göbeğini şişiriyor, içinde sevgi olmayan ilgi
ihtiyacı da, daha doğrusu ilgi göstermediğin kişilerden duyduğun ilgi ihtiyacı
da, bir yerde ego şişkinliği yaratmaya başlıyor. Bu ego şişkinliği de, zararlı
bir alışkanlık. İnsan bir yerde göbeğinin kocaman olduğunu ve kıyafetlerine
sığmadığını görebilir ama egosunun büyük olduğunu ve bulunduğu konuma, vasıflara
nazaran kendisine biraz dar geldiğini anlaması hayli zor. O noktada *şu küçük
tepeler de benim olsa gerek* psikolojisi başlıyor. *Herkes beni seviyor,
sevmeyenler de kötülüklerinden*

Bunun sonu körleşme tabii. Kendini haklı çıkarmak için olmayan sorunlar icad
etmek de bir başka tarafı. Bu sorunlara kendin inanıyor olmak, başkalarının da
inanmasını sağlamıyor. Etrafında hikayelerin sadece senin versiyonunu dinleyen
kişileri tutuyor ve bir anda bir eko odasında kendinle başbaşa, kendi yankını
dinleyerek vakit geçirmeye başlıyorsun.

Buna bir de geçmişin getirdiği suçluluğu eklersen... Söylenmiş yalanlar,
gizlenmiş gerçekler... Bunların ortaya çıkması hayatından silmek istediğin
birini üretiyor karşında. Sana dürüst olmadığını hatırlatan birine daha da kin
gütmeye başlıyorsun.

İşler zıvanadan çıktığında, yanında seni tutacak da kimsen kalmadıysa, *ağır ol,
o kadar da değil* diyecek kimse yoksa, artık iş *şeriatın* parmak kesmesine
kalıyor. İşin sonu hiçkimse için iyi değil ama gerçeklerle arası nahoş olanlar
için hiç değil.

