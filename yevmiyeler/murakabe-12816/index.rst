==============
Murakabe 12816
==============

:date: 2014-11-23 02:18:14 +0200

.. :Author: Emin Reşah
.. :Date:   12816

Dün yoktun?

Eh, evet. Misafir. Bazen konuşmak, konuşuyor numarası yapmaktan iyidir.
Pek okuyamadım da.

Stoacılık okuyordun iki üç gündür.

Evet. Dün de Mirzabeyoğlu'nun *Esatir ve Mitoloji* kitabında açınca Stoa
bahsi geldi.

Nedir seni cezbeden bu konuya?

Söylediklerinin içeriği değil. Bunları herkes söylüyor. Ancak insanları
*gerçek hayat* içinden çıkarmadan, onlara iyilik salık verebilmesi
ilginç.

Mirzabeyoğlu *bazılarına göre din* demiş, doğru mudur?

Bu sorunun cevabını ancak *din nedir?* sorusuyla verebiliriz herhalde.
*Din* anlayışımız, İslam'ın paralelinde kavramlar arayışa sevkediyor. Bu
kavramların karşılığını bulmamız zor, her dinde *Tanrı* veya *peygamber*
yok, hepsinde bir takım *ulu kişiler* var ama bunların rolleri değişik.
Buda heykeline secde eden Budist, bunu ona *şükretmek* için yapmıyor
veyahut Buda'nın kendisini yarattığına inanmıyor. Her dinde *yaratıcı
Tanrı* ile, diyelim *şifa veren Tanrı* aynı değil. Misal Grekler için
biri Ouranos/Kronos ise, diğeri Apollo veya *oğlu* Asklepios. O
sebeplerle *din midir?* sorusunun cevabını verebilmek o kadar kolay
değil.

Ancak diyorlar ya, *peygamberler olmasaydı, medeniyet de olmazdı* diye.
Belki tahrif edilmiş bir vahye dayanıyordu Stoacılık da.

Mümkün. Erken kaynaklarının hiçbiri elde değil, elde olan kaynaklar
*Marcus Aurelius* veya *Epictetus* gibi Latin kaynakları. Bunlar da
Stoacılığın en geç dönemine tekabül ediyor. Zeno'nun veya talebelerinin
el yazması eserleri mevcut değil.

Yani *olabilir* diyorsun.

Olabilir ama işte, Oğuz Kaan da, Zerdüşt de, Buda da, Lao Tse de
peygamber olabilir. Bunların *hadi yarın bir din kuralım* diye
düşündüğünü sanmıyorum. Ayrıca bizim *peygamber* algımızın da doğrudan
vahiyle ilgili olduğunu ve neticede bu isimlerin söylediklerini *kendi
kafasından* söyleme ihtimalini de görmek lazım. Bunlar bana çok *dolu*
tartışmalar gibi gelmiyor. Adamların söylediği, yaptığı iyi bir şey
varsa, uygularsın, yoksa da en azından merakın tatmin olmuş olur.

Stoacılıktan ne alabileceğini düşünüyorsun?

Akıl ve duygu çatışmasında hep aklı tercih etmelerini, insanın *umutsuz*
yaşaması gerektiğini söylemelerini almayacağımı söyleyebilirim. Ahlakı
felsefenin *ortasına* yerleştirmiş olmaları doğru geldi. Sade hayat
yaşamaları, günlük hayat içinde insanların ilgisine veya taltifine fazla
önem vermemeyi tavsiye etmelerini alabilirim. Dediğim gibi, asıl önemli
tarafı, aslında söylediklerinden çok kim oldukları. Çünkü Epictetus gibi
bir köle de, Aurelius gibi bir İmparator da benzer sözlere göre yaşamaya
çalışıyorsa, asıl dikkatimi çeken bu oluyor. Yoksa *tembel felsefesi*
babından, *hayatın ucu bucağı, anlamı değeri yok*, *duygular saçma,
insanlar yalancı, onun için kendi içinde yaşayıp, sakince öl* diye
konuşmak zor değil.

Hayata dahil olmak zor.

Evet, hayata dahil olmak zor. Hayata dahil olup doğru kalmak. Doğru
kalarak hayata dahil olmak.

--------------

Hayatın hayatını planlamakla geçiyor.

Evet. Hayat zaten bir plan. Planlar, gerçekleşmedikçe yeni planlar
doğuruyor. Planlar gerçekleşseydi hiç yeni plan yapmazdık, planı
yapardık olurdu. Gerçekleşmeyerek yeni planlar üremesine sebep oluyor.

Planlar diyorsun gerçekleşmeyerek üreyen şeyler.

Varlıkları gerçekleşmemelerine bağlı. Düşünsene, gerçekleşseydi, plan
yapsaydık ve olsaydı, zaten olmasını beklemeye gerek kalmazdı.

Yine de sinir edici bir durum. Hayatını kontrol etmeye imkanın
olmadığını görmek.

/Gerçek planın/ ne olduğunu öğreniyoruz. Biz plan yapıyoruz, kadere bir
teklif, yeni dilde *önerge* veriyoruz ve o kabul ederse ediyor, etmezse
etmiyor.

Daha esnek planlar yapmalısın belki. O zaman gerçekleşme ihtimali artar.

Bunları denedim. Gerçekleşmesi kesin tek plan *aklıma ne gelirse onu
yapacağım* veya *ne gerekiyorsa onu yapacağım* cinsinden bir plansızlık.

Hah.

Evet. Hah.
