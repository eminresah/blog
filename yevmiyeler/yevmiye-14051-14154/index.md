---
title: "Yevmiye  2/01 20:55"
date: 2018-01-02 20:55:40
dp: 14051
featured_image: "/images/header-07.jpg"
images: ["/images/header-07.jpg"]
published: true
tags: []
---



Bunu yazıyorsam sevgili dostlar, bilgisayarımda twitter bloklu olduğu içindir.
Linux bilgisayarlar
için [get-shit-done](https://github.com/viccherubini/get-shit-done), Windows
bilgisayarlar için [Cold Turkey](https://getcoldturkey.com/) kullanıyorum ve ilk
kapattığım site twitter. Boş boş ekrana bakıp, birisi bir şey yazsa da, beni
mutlu etse veya yazdığım üç beş tweet *layk* alsa da, biraz daha endorfin
salgılasa beynim. Mutluluk. Mutluluğun da mutsuzluğun da kolpa zamanına kaldık.

Sadece yürüme bandının karşısındaki bilgisayarda açık artık. Tablet ve
telefondan da kaldırdım. Arada titreme geldiğinde girecek kadar var ama henüz
o kadar *twitterman* olmamışım. Kendi kurallarımı o kadar yemiyorum. 

Twitter'da bir şeyler yazıyorsam, (gerçek manada) yürürken yazıyorumdur. 

#### 2

İnsanın doğal uykusunun iki parça olduğunu söyleyen [bir kitaba yazılan
övgüleri](http://www.history.vt.edu/Ekirch/sleepcommentary.html) okudum. Överken
bir yandan da özet geçmişler, iyi olmuş. 

Diyorlar ki insan evladı normal şartlarda 8-9 gibi yatar, 2 gibi kalkar, bir
saat uyanık kalır, sonra sabah güneş doğuncaya kadar tekrar uyur.

*Yhaa, tam da bebeklerin uyandığı saat* dedim bir, sonra da *annem de böyle
uyuyor zaten* dedim.

Şu sıralar sabah çocukları okula bırakmak için 25km gidip, 25km geldiğim için
erken kalkıyorum, gece de erken yatınca FOMO (Fear of Missing Out | Bir şeyler
olur da ben kaçırırım korkusu) depreşiyor, 11'den önce uyuyamıyorum. Onun için
öğleleri imkan buldukça yarım saat *kestirmeye* çalışıyorum. Etkisi günün
ilerleyen saatlerinde hissedilen faydalı bir yatırım.

Gençlikte uykudan feragat edip, *çalışmanın* başarı için tek yol olduğuna
inanırdım. *Falanca 3 saat uyuyormuş, filanca 2,5 saat polyphasic uyuyormuş*
diye anlatılan hikayeler vardı. Ben de denedim, az uykuyla çalışmayı ama yazılan
gibi olmadı hiç. Zaman kazandırdığı doğru ama o zamanda yapılan işin kalitesi
daha düşük oluyor.

Eğer yeni bir şey öğrenmek veya dikkat istemeyen bir işiniz varsa, sadece çark
çeviriyorsanız, mail cevaplıyorsanız, genelde konuşmak da yetiyorsa, muhtemelen
az uyku da önemli bir sorun çıkarmaz gün içinde. Ama kendimde farkettiğim, yeni
bir şeyler öğrenme ve zihinsel faaliyet süresi arttıkça, uyku ihtiyacımın da
arttığı.

Annanem *ekrana çok baktığım* için kızıp, uyumamı isterken haklıymış. 

