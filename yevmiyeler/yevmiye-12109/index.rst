===============
Yevmiye - 12109
===============

:date: 2014-11-23 02:18:14 +0200

.. :Author: Emin
.. :Date:   <12109 - Sat 19:35>

Zar atıcı yazarlık
~~~~~~~~~~~~~~~~~~

/Yazar kabızlığı/ da denebilecek *writer's block* için bir çare lazımsa,
bir sözlükten kelime seçip onunla ilgili bir sahne uydurarak yazıya
devam etmek de sayılabilir. Bazılarının böyle yöntemleri ciddi ciddi
kullandığını sanıyorum.

Bir kitap *güzel paragrafların*, *güzel sayfaların*, *güzel bölümlerin*
toplamı olabilir, ancak bu onu güzel yapmaz. Güzel kitap, harcıalem
paragrafların bir araya gelip bir saray meydana getirmesidir. Sağdan
soldan incik boncuk toplayıp, oraya buraya serpiştirerek bir viraneyi
saray yapamazsınız; aynı şekilde binalar altından veya gümüşten değil,
topraktan yapılır.

Yazıyı tezyin etmeyi bilmek bir merhale, ancak güzel binalar kurmak
başka bir maharet. Okuduğum çok az Türk romancısında (mesela
Tanpınar'da) bu mahareti gözledim. Meslekten edebiyatçı değilim, sade
bir okurum, naçizane neyin *güzel*, kimi *yazar* olduğu konusundaki
fikrim budur.
