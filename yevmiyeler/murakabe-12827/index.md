==============
Murakabe 12827
==============

:date: 2014-11-23 02:18:14 +0200

.. :Author: Emin Reşah
.. :Date:   12827

Bugünkü kelimelerinle başlayalım. 827'de ne var?

Titiz (تیتیز) var. Semahane (سماعخانه) var. Tahdidat (تحدیدات) var.
Şikayetname (شكايتنامه) var.

Titiz semazenlerin semahaneye tahdidat getirmesi şikayetnemaye konu
oldu.

Bence günleri yanlış sayıyorum. Neden bu kadar ilgisiz şeyler geliyor?

800'lerde olduğun içindir belki. Çok spesifik kelimeler çıkıyor ve
bunları güne bağlamak zor. 13000'den sonra daha rahat hikayeler
yazacağına eminim.

Kimdi o, bu gibi denk gelmeleri, *önce oku atıp, sonra etrafına hedef
çizmek* diye tabir eden?

/You're not so smart/ kitabında duymuştum sanırım.

O kitap fazla *rasyonel* bir kitap. Yine de sevdim. Kuralların dışına
çıkmak için kuralları bilmek lazım. Rasyonel düşünceyi bilmeyen insanın,
*mucize* görmesinden kimse etkilenmiyor.

Kimse başkasının gördüğü mucizeden etkilenmiyor zaten. İnsanların
yaşantısı bizi etkiliyor, anlattıkları hikayelerden de buna bağlı olarak
etkileniyoruz. Sefih bir adamın anlattığı mucize kabilinden tecrübelere
itibar etmeyişimizin sebebi bu.

Önce adamı öğrenip, sonra hikayesinin işe yarayıp yaramadığına bakıyoruz
yani.

Evet. Onun gibi. *Aleister Crowley* diye bir adam var, *Ordo Templi
Orientis* diye bir külte mensup. Anlattığı pek çok hikaye var ama
insanlar yaşantısına bakıp, adamın *uçmuş* olduğuna ulaşıyor.

Bugünlerde kültlerle mi ilgilisin?

New Yorker'daki bir `Scientology
yazısının <http://www.newyorker.com/magazine/2011/02/14/the-apostate-3/>`__
karşıma çıkmasıyla alakalı. Gruptan ayrılan bir Hollywood senaristinin
anlattıkları üzerine kurulu yazı.

Ne demiş?

35 seneden sonra ayıkmış içinde bulunduğunun bir *kült* olduğuna.
İçindeyken yardım organizasyonu ve dünyanın iyiliği için çalışan bir
grup gibi görüyormuş. Kendini zayıflarla ve *ruhu bozuklarla*
eşleştirdiği için, sevilmeyen kurumlar hoşuna gidermiş. Kendine böyle
hikayeler anlatmış seneler boyunca yani.

Çok para gerektiren bir *din* diyorlar Scientology için.

Evet, *audit* dedikleri teftişlerde, hocalara saat ücreti vermek
gerekiyormuş. Bir Carnegie Mellon profesörü bu dinde *yükselmek* için
350.000$ kadar para gerektiğini hesaplamış.

Gerçi böyle organizasyonlar para ister ama bağlantı ve network sağladığı
için para da kazandırır. Bir nev'i haraç.

İçine girip de hala aklı başında olanlar için böyle bir maksat iddia
edilebilir tabii. Yine de insanların bu kadar ayık olduğunu sanmıyorum.
Neticede reenkarnasyona inanan ve insanların da bu *yeniden doğum
çemberinden* çıkmak için gelişmelerinin tek yolu olduğunu iddia eden bir
din.

Sonsuzluğa ulaşmak için 350.000$ az bile o zaman.

Tabii ki az. Ölüp ölüp diriliyorsun, bir *Thetan* olarak belki binlerce
yıldır öldün öldün dirildin, sonra karşına Scientology çıkıyor ve seni
bu çemberden kurtaracak formülü bulduğunu ve *sadece 350 kaat* olduğunu
söylüyor. Elindeki avucundaki her şeyi vermez misin?

Veririm herhalde. Kimse bana böyle iddialarla gelmedi ya.

Aslında dolandırılan insanlara anlatılması lazım bunların, en azından
biraz teselli olur, *insanlar nelere inanıyorlar* diye.

Parayı verip kurtulmak kadar basit değildir ama, böyle deme.

Tabii ki parayı verip, *endüljans* alamıyorsun. Arada pek çok eğitimi
var. Duygularını kontrol etmeyi, fiziksel acıyı azaltmayı ve bunun gibi
şeyleri de öğretiyorlardır.

Bunların sen de öğretebilirsin bence.

Ben bedava anlatıyorum, onun için kıymeti olmuyor.

Diğer dinlere bakışları nasıl?

Herhalde kendilerini *son din* görüyorlar. 1959 tarihli bir dergilerinde
*ne Efendi Buda, ne İsa Mesih [kendi yüksek seviyelerinden] O.T.
değildi.* *Sadece [giriş seviyesindeki] Temiz'in birazcık üstüydü*
demişler.

Yani bu ayrılan senarist O.T.'nin 7. seviyesine kadar çıktığına göre,
İsa Mesih'ten veya Buda'dan kat kat üstün oluyor.

Evet. Sadece bu ayrılan senarist değil, Tom Cruise, John Travolta gibi
ünlüler de öyle. Scientology'ye göre peygamberden öte insanlar bunlar.

Neden bu kadar ünlü var?

Başta *stratejilerini* öyle belirlemişler. Hollywood'da bir *Meşhurlar
Şubesi* açmışlar. Bahanesi *kültürü yönlendiren insanları etkileyerek,
insanlığa daha iyi yön verebilmek* tabii. İşin ekonomik kısmının *eminim*
bir önemi yoktur.

Kimin akılları bunlar?

Kurucusu Ron Hubbard'ın herhalde. İlk ortaya çıkışı *Dianetics* diye bir
kitapla olmuş. Kolay okunan bir kitap değilmiş, edindim ama bakmadım
henüz. Bu kitap çok satınca, *hadi bir de din kuralım* demişler. Dinin
metafizik tarafları da bilim kurgu hikayesi gibi.

Nasıl?

Milyonlarca yıl önce yeryüzünde başka bir medeniyet varmış. Sonra bu
medeniyetin mensupları volkanlara atılan kuvvetli bombalarla ölmüş ve
ruhları serbest kalmış. Biz o serbest kalan *Thetan'ların* bedenden
bedene göçen halleriymişiz.

Gerçekten bilim kurgu hikayesi gibi.

Adamın hayatı da hikaye. Amerikan donanmasında çalışıp, savaşta
yaralandığını ve Scientology sayesinde ölüm eşiğinden ayağa kalktığını
anlatıyormuş. Donanmada yaralandığına dair bir kayıt bulamamışlar.
Kendini nükleer fizikçi diye tanıtıyormuş. George Washington
Üniversitesinden mezun olamadığını bulmuşlar. Normalde *hesapları ayrı*
olması gereken kilisenin, 1982'de Hubbard'ın Liberya'daki şirketine
milyonlarca dolar aktardığını söyleyen şahitler varmış falan.

Tam bir şirket gibi. Tam anlamıyla din tüccarlığı.

Adamın kendisinin espritüel, *deliliğinin* farkında olan biri olduğunu
söylüyorlar. Muhtemelen *şeyh uçmaz mürid uçurur* vakalarından biriydi.
İnsanların bu hikayelere bu kadar kolay inandığını görünce, devamını da
getirmiştir.

Bu adet her yerde var demek ki. Uçmanın şartı kendine *uçuran* mürid
bulmak.

Ben o kadar ağırım ki, beni kimse uçuramaz.

Hadi canım. Nefsinden yakalarsa, öyle bir uçurur ki.
