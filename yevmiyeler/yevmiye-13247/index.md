Yevmiye 13247
=============

:date: 2016-02-14 00:07:10 +0200

.. :author: Emin Reşah
.. :date: Wed Oct 21 22:04:10 EEST 2015 
.. :dp: 13247 

Günümü yeniden *yazabilir* hale getirmeye çalışıyorum. Yazmanın bir bağımmlılık
olduğu zamanları hamdolsun atlattım. Terkedebilmek gerekiyordu, yazmaya
mecburmuş gibi hissetmeyeyim, ona mübtela gibi durmayayım diye. Yazmadan da
yaşanıyormuş.

Çok denedim mi, evet, bir süre, bazen haftalarca yazmadığım oldu. Şimdi ise
başka bir şey deniyorum, bir kitabı her gün yavaş yavaş üflemeyi. Bir balonu
üfler gibi. Ne zaman patlayacak diye merak ederek.

-----

Çarşamba günleri daha önceden yapmadığım bir şey yapmaya çalışacağım. Hayatım
çok rutinleşti, daha doğrusu rutinleştirdim. Mümkün olduğunca az karar vermek
zorunda kalayım diye. İnsanın gün içinde vermesi gereken çok kararı var, bir
yöneticiyse, araştırmacıysa karar sayısı da katlanıyor. Vermem gereken
kararların yanında ne yiyeceğim, ne giyeceğim, benim için dert olmamalı.

İnsanın günde verebileceği kaar sayısı 100'sa, bunları ne kadar *önemli* karara
harcarsa o kadar başarılı sayılır.

Hayatının kontrolünü sadece giydiklerini değiştirerek sağlayabiliyor, onun
dışında bir köle gibi yaşıyorsan, evet, hayatın anlamı ne giydiğin oluyor
velakin bu özendiğim bir hayat değil. Hayatım dıştan çok sıkıcı görünür, ancak
bu sıkıcılık farklılığı fikirlerimde, işimde oluşturmaya çalışıyorum.

*Sana verilmiş nefeslerin sayılı olduğu gibi, sana bırakılmış kararlar da
sayılı. Zihnini ufak kararlara yorarsan, kimse sana önemli kararları danışmaz.*

-----

Memlekette *bizim cenahın* fikren çokraklaşmasında, son zamanların bu *topyekûn
siyasetçilik* halinin ne kadar etkisi var? İşimizi gücümüzü bıraktık, Erdoğan'ın
veya başkalarının ne dediğine, ne yaptığına bakar olduk. Bunların büyük kısmı
beni sıkıyor, ne taraftan gelirse gelsin seviyesizlik, cehalet beni
bunaltıyor. Velakin genel olarak *cedelden* memnunum. Sanırım bu şartlarda
yaşamaya da alışırız. Bir takımın eski günleri, yani bizi sessizce ezdikleri ve
kimsenin fazla gıkının çıkmadığı günleri özlemle yadetmesini
anlıyorum. Kutuplaşma dedikleri artık bizim susmuyor oluşumuz aslında. Mihver
onlardı, biz ise onların belirlediği felekte dönen peyk. Şimdilerde de şikayet
ettiğimiz ve bizi yoran konular var ama en azından bir kavganın tarafıyız ve
görmezden gelinmek, yok sayılmak, küfredilip, iftira edilmekten daha iyi değil.

Velakin *savaş* sürerken dahi okumayı yazmayı, uzun vadeli işleri terk etmememiz
gerekiyor. Evet, bir siyaset savaşındayız, bu savaş da insanın yakasını
bırakmıyor ancak bugünlerden geriye kalan bu savaşın sonucu olduğu gibi, bu
zamanı ne kadar iyi değerlendirebildiğimiz de olacak. Hayatımızı sadece siyasete
endeksler, onunla yatar, onunla kalkar, başka bir şey okumaz ve düşünmezsek,
kavgayı kazansak da kaybetmiş olacağız çünkü bundan sonrası için nefesimiz
kesilecek.

-----

Erdoğan gidebilir, ölebilir, Türkiye'de siyaset kitlenebilir, iç savaş
çıkabilir, dış savaş çıkabilir, darbe olabilir, ancak bunların hepsinden çıkış
yolları vardır. Geçmişte çıkıldı, yine çıkılır. Bir şekilde salim limanlara
erişiriz, ancak bu limanların ötesinde söyleyecek sözümüz kalmazsa, o zaman
zaten kavgayı kazanmanın da manası kalmaz.


