---
title: "Yevmiye 13495"
date: 2016-11-15 18:00:09
dp: 13495
featured_image: "/images/header-95.jpg"
images: ["/images/header-95.jpg"]
tags: []
---



Bu yazı 25 Haziran'dan beri yazılmayı bekliyormuş. İçini, benim senelerdir
biriktirdiğim gibi, biriktirmiş ve yazılmayı bekliyormuş. 

*Birinci öğrenilecek ciddiye almamak* demişim. Neyi ciddiye almamak?
Yazıyı. Daha doğrusu sözü. Çünkü söz hakikatin kendisi yerine geçtiği hissini
verecek en yakın aday. Onu ciddiye alma ihtimali, hakikatin kendini ifşa ettiği
sanılan diğerlerinden daha fazla. 

Watts bir konuşmasında *putların yaratıcı olmadığını anlamak kolaydır, asıl zor
olan kitapların, sözün, kavramların, soyutlukların yaratıcı olmadığını
anlamaktır* mealinde sözler söylemişti. Bizim durumumuz bu mudur?

Mutezile'nin *Kur'an'ın yaratılmış olması* fikrini ortaya atma sebebi, aksi
halde onun Allah'a eş bir tanrı haline gelme riskiydi. Biz bu riski mi
yaşıyoruz?

Bunlara cevaplarım genelde müsbet yönde, evet, biz Allah'a değil, kitaba,
geleneklerimize, o geleneğin başı peygambere tapıyor gibiyiz, dışarıdan bakan
kimse bunu böyle görür. Ancak bir erden sonra şunu da itiraf etmek gerekir:
Böyle olmasaydı, yani konunun hakikati, uygulamasından daha mühim olsaydı, belki
de insanların *doğru olma* amacı yerine gelmeyecekti. Kur'an'ı ciddiye almayarak
müslüman belki olabilirsiniz ama bu onun hayatınıza tesirini önemli ölçüde
azaltacaktır. *Bunda bazı hakikatler var ama hepsi de her zaman geçerli değil*
dediğimizde, insanlar sondaki *geçerli değil* kısmını anlar. Çünkü bir defa
*insan aklı* devreye girdiğinde, yani benim tercihlerim, görüşlerim kitabı
anlamak için önemli bir yol haline geldiğinde, günümüzde olduğu gibi, bir
tefsire bakıp *bu senin yorumun* deme imkanı doğar. 

Ben Kitab'ın indirilmesindeki amacın insanların felsefi açlıklarını gidermek
olduğunu düşünmüyorum. İnsanların hayatlarından ve ölümden daha ciddiye
alacakları bir *ahlak* ve *hayat düzeni* kurmak olduğuna inanıyorum. Bu
ciddiyetin insanın hayatını kuşatacak bir imana ihtiyacı var, yani işin temelini
çok karıştırıp, *vahiy nedir, nasıl gelmiştir, bunlar bize ne demek istemiştir*
diye uzun uzun araştırdığınızda, ulaşacağınız yer pek de *hakikat*
olmayacaktır. Konu insanların hayatlarında pratik değişiklikler yapmak
olduğunda, uzun tartışmaların hemen hiçbir faydası olmaz. 

Bu sebeple belki de insanlara kolay gelen, anlatılması, anlaşılması kolay bir
itikad önemlidir. Şahsen bunlara itirazım *hakikat olmadıkları* yönünde de
değil, belki Mu'tezile daha doğru, daha insicamlı, daha az çelişki taşıyan bir
kelam üretti ama insanları daha dindarlaştıran Ehl-i Sünnet olduğu için,
*hakikat* de o oldu. Naçizane itirazım, bunun aslında farkında olan, yani
söylediklerini aslında kendi yorumu olduğunu bilen, ayetlerin, hadislerin pek
çok farklı şekilde anlaşılabileceğini gören insanların, buna rağmen birbirine
duydukları düşmanlık. 

Derdimiz etraftaki insanları, bize yakın, benzer dalga boyundaki insanları
iyileştirmek. Bunun için sen masal kullanıyorsun, öteki mantık kullanıyor, öbürü
tarih kullanıyor, başkası felsefe kullanıyor. İnsanı ölüm ve varoluş karşısında
bir nebze sakinleştirmek derdimiz. Kime hitap ediyorsan, onlar dinliyor zaten
seni. *Falancayı okuma, o zındık* demenin de, kimse için bir cazibesi yok,
bilakis reklam yapmış oluyorsun. 

------

Bir Çin atasözü demiş ki, *ağaç dikmek için en uygun zaman yirmi yıl önceydi,
ikinci en uygun zaman da şimdi.* 

Bizde tuhaf bir insan tipi var, belki her yerde vardır ve belki insanın genel
arızasıdır. Geçmişe bakıp, tabii ki yapılmış bir takım yanlışlar hakkında *o
zaman şöyle yapılmalıydı* demek ama bugün için tek bir teklifi olmamak. Çünkü
teklif risk. Yanlış yapma riski taşımak yerine, *in retrospect* laklak yapıp,
daima haklı olmak daha iyi. 

Bu gibi insanları ciddiye almaya gerek yok ama tepemize çıkmaları muhtemel
olduğunda, onları sakin sakin dinleyip, *bugün için ne düşünüyorsun* diye sormak
iyi olabilir. 


