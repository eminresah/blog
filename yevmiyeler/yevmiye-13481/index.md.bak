---
title: Yevmiye 13481
author: Emin Reşah
date: 2016-06-11 18:00:10 
dp: 13481 
featured_image: /images/header-81.jpg
---

Başımdaki bu hissin *aptallık hissi* olduğuna kanaat etmeme az kaldı. Beynim
durmuş gibi, anlayamıyormuşum gibi. Ya çok yordum ve benden bıktı beynim veyahut
gerçekten aptallaşıyorum.

Uzun zamandır *insanların ekseriyetinden önemli ölçüde daha zeki* olduğuma
inanmıyorum. Bazı şanslarım oldu, ilgi duyduğum konularda çalışma imkanım oldu
ve bu da çalışmanın bende iş gibi değil hayat gibi, hayatın kendisi gibi
anlamama sebep oldu. Aksi bazı tarafları da oldu bunun, mükemmeliyetçi olduğumu
farkediyorum mesela, benden hiç beklenmeyecek bir şey aslında. Hayatın
*eğlenceli* taraflarını pek de umursamayan bir adamın işi söz konusu olduğuna
kendini felç edecek kadar mükemmeliyetçi olması mümkünmüş.

Belki bundan dolayı, çok farklı alanlardaki farklı işleri takip etmeye
çalıştığım için de olsa gerek yorulduğumu hissediyorum. Buradaki yazıların
azalması da bu yorgunluktan kaynaklanıyor çünkü beynimin sunduğu tüm akıl
performansını değerlendirmek gerekiyor. Kalan zamanımda en fazla çizgi film
seyredecek kadar kafam çalışıyor.

Beynime giden kan artsın diye yürüyordum hatta, ramazan girince tavsadı biraz
ama faydası oluyor. Yazıları da yürümenin sayesinde yazabildim son zamanlarda.

Ancak yine de aptallaşıyorum hissi gitmiyor. Okuduklarımı anlıyorum, eskiden
daha hızlı da okuyorum ama oturup program yazarken uzun süre
kalamıyorum. Pomodoro kullanmanın bir yan etkisi mi aptallaşma acaba? Veya
şekeri azaltıp, oruçlu geçirmeye başlayınca günümü, beynim de *şeker yoksa ben
de yokum* mu diyordur. İradem zayıflamış, yapmam gereken işi yapamıyormuşum gibi
hissediyorum. Yapamayacakmışım gibi.

Neyse de, işi böyle hissiyata bırakmamak en iyisi. İnsan yazısını ilhama
bırakırsa, ya yazar ya yazmaz ama alışkanlıklarına emanet ederse, o yazı her gün
yazılır. Ben de alışkanlıklarıma güvenmeliyim belki. Biraz daha süreç adamı
olmalıyım. Otur, test yaz, test için gerekli programı yaz ve test geçene kadar
hataları düzelt. Her gün aklıma yeni fikirler gelse de, ne yapmam gerektiğini
aşağı yukarı biliyorum.

Bunlara bakınca, aslında pek aptallaştığımı söyleyemem ama bu his neden, onu
çözemiyorum. Panik belki, işlerin bitmeyişi ve ağır yük almanın getirdiği
panik. Daha önceden bu kadar sorumluluk almadığım için hissetmiyordum belki.

