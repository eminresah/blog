==============
Murakabe 12811
==============

:date: 2014-11-23 02:18:14 +0200

.. :Author: Emin Reşah
.. :Date:   12811

İ: Bugün yorgun görünüyorsun.

E: Açlık beni yoruyor sanırım. Akşamları erken uyumak için güzel bir
usûl.

İ: Ne okudun, ne yazdın?

E: İnsanların %2'si hariç, aynı anda farklı işleri yapamadıklarını
okudum. Muhtemelen ben de bu %98'e dahilim. Ama yapabildiğim bazı şeyler
var. Dinlerken basit işleri yapabiliyorum.

İ: Ne gibi?

E: Tornavida çevirmek gibi. Dikkat istemeyen basit işler. Hatta elim
periyodik işler yaptığında, dinleyişimin daha dikkatli olduğunu
farkettim.

İ: İlginç bir durum. Okurken yürüyünce pek değişmiyor sanırım.

E: Fosillerin en az 10.000 yıllık olması gerektiğini öğrendim sonra.
Daha genç olanları fosil kabul edilmiyormuş.

İ: Lüzumsuz bilgi cinsinden. Keyfi bir sınır gibi göründü gözüme.

E: Amerika'daki iki yatırım bankasını inceleyen bir araştırmacı, haftada
120 saat çalışan insanların varlığından bahsediyor. Bir haftanın 168
saat olduğunu düşününce, geri kalan 48 saati de doldurmadıklarına hayret
edebiliriz sanki.

İ: *Ölmeden önce ölmenin* böyle bir anlamı da olabilir.

E: Atlantic'te `*İyi çalışmanın yolu az
çalışmak* <http://www.theatlantic.com/business/archive/2014/08/to-work-better-work-less>`__
diye bir yazıda okudum bunu. Henry Ford'un, haftalık 48 saat olan
çalışma süresini çalışanları fazla hata yaptığı için 40 saate
indirdiğini de söylüyordu.

İ: Bence çok çalışmayı dert edecek kadar çok çalışmıyorsun.

E: Evet, bugün çalıştım ve çok iyi geldi.

İ: Ne yaptın?

E: Dervaze'nin programlama kısmıyla uğraştım. Biraz da *çalışma
süreçlerini iyileştirdim.*

İ: Bu ne demek? Çalışma süreçleri yani?

E: Malum, ufak programlar yapıyorum, *yapılacak işleri yaptırtan
programlar.* Onlarda bir iki değişiklik. Önemli değil ama zaman aldı.

İ: Başka ne var?

E: İsraillilerin dünyanın kendi karşılarında olduğunu düşündüklerini
okudum. *Yahudinin Yahudiden başka dostu yok* diyorlar harhalde onlar
da. Ha'aretz'i okuyanlar %10 kadarmış ve hayli solcu bir gazete olarak
görülüyormuş.

İ: Bir Yahudi olsaydım, tarihe bakınca ben de böyle düşünebilirdim.

E: Yahudilik deyince, bazen cuma günleri *elektronik sebt* yapmayı
düşünüyorum. Elime hiç elektronik alet almamak. `Böyle bir yazı da
vardı <http://calnewport.com/blog/2014/07/22/dont-pursue-promotions-contrarian-career-advice-from-ancient-sources-of-wisdom>`__
bugün okuduklarımda. Adamın biri farklı din ve felsefelerin
söylediklerinden kendine hayat kuralları çıkarmış. İslam'dan namazı
almış mesela, bunun insana tevazu getirdiğini söylüyor. Stoacılıktan
birkaç tavsiye almış, *işyerinde yükselmek için uğraşma, bunun için feda
edeceklerine değmez* gibi bir ilkesi var. Yahudilikten de Sebt/Sabbath'ı
almış, bunun *gerçek dinlenme* olduğunu söylüyor. Ben de haftada bir gün
elektronik mevzulardan tamamen uzakta geçirmeyi düşünüyorum. Uzun
zamandır düşünüyorum ama telefon edecekler olur diye cesaret edemiyorum.

İ: Güzel bir fikir ama devam edebilir misin bilmem. Bu gibi şeyler
etraftan da birilerinin desteğiyle yürüyor.

E: Benim de korkum bu.

İ: Tek başına devam etmeye çalışmanın da tuhaf bir *kibir hissi* var. Bu
hissi uyandırınca, insan şüpheye düşmeye başlıyor.

E: Olabilir.
