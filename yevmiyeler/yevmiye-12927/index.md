---
title: "Yevmiye 12927"
date: 2014-12-31 20:52:26 +0200
dp: 12927
tags: []
---

Akşam kızımı kucağıma aldım, bir yandan *uyutma yürüyüşü*, bir yandan
kitap okuyorum. Oliver Burkeman'ın *The Antidote* isimli *pozitif
düşünce* edebiyatını eleştiren ve pessimistlerin de mutlu
olabileceğini, daha doğrusu mutluluğun karamsarlıktan geçtiğini
anlatan kitabını okuyorum. 

2. bölümde Stoacıları anlatıyor. Epictetus'un bir sözünden
bahsediyor. Kızım kucağımda, öperken şu cümleyi okuyorum:

 if you kiss your child, your brother, your friend, remind yourself
 that you love a mortal, something not your own; it has been given to
 you for the present, not inseparably, nor forever, but like a fig, or
 a bunch of grapes, at a fixed season of the year.

 eğer çocuğunu, kardeşini, arkadaşını öpüyorsan, bir ölümlüyü, sana
 ait olmayan bir şeyi sevdiğini kendine hatırlat; sana şu an için
 verilmiş, ayrılmayacağın gibi, sonsuza dek değil, sadece mevsimindeki
 incir ve bir salkım üzüm gibi.

Nasıl bir çarpılmayla çarpıldığımı tahmin edebilirsiniz. Bebekleri
kucağıma alınca böyle bir ölümlülük hissi duyarım. Kendi çocuklarımda
daha da net şekilde karşımda. Bu endişe herhalde tüm annebabaların
endişesidir.

Kitap bu endişelerle yüzleşmeyi, onların üzerinde tefekkür etmeyi ve
her durumda *daha kötüsü olabileceği* düşüncesini takip etmeyi salık
veriyor. Üzerinde düşündüğümüzde, aslında bu korkuların o kadar da
gerçek olmadığını farkedecekmişiz.

Kitap insanın pozitif düşünceye kendini zorlamasının, negatif
düşünceleri yeşerteceğini söylüyor. İnsanlar hayatlarında devamlı
pozitif bir şeyler aradıklarında, bulduklarının hep negatif olacağını
iddia ediyor veya yeterince pozitif düşünce bulamayacağı için kendini
daha kötü hissedeceğini ve bunun da bir girdaba yol açacağını.

*Pozitif düşüncecilerin* insan psikolojisini biraz fazla
basitleştirdiğini görüyorum ancak burada da tersinden bir
basitleştirme var. Bir insana, yaşamaktan korktuğu her şeyi gerçekte
olmasa da duygusal olarak yaşatıp, sonra aslında bunun o kadar da
korkulacak bir şey olmadığını *farkettirmek* ne kadar başarılı bir
psikolojik tedavi? Sathî bir pozitifliğin nelere yol açacağını
anlıyoruz ama bunun yolu bu mu?

Kendim için kullandığım usuller var. Birincisi yazmak. İkincisi de
yazmak. Kötüsünü de, iyisini de yazmak. Bunun olacaklara bir faydası
olup olmadığını bilmiyorum ancak bende, o düşünceleri, iyisini de,
kötüsünü de, beni *durduran* düşünceleri bırakmaya yarıyor. Tanıdığım
herkese de salık veriyorum yazmasını. *Kendin için yaz her şeyden
önce.*

Velakin bunun herkeste aynı *tedavi edicilikte* olduğunu iddia
edemem. Gördüğüm kadarıyla insanlar benden farklı çalışıyor. Benden
farklı tabiatları var. Yazdıkça bazısı daha kötü de olabilir veyahut
bir faydası olmadığını görür. Belki kimileri için konuşmak, kimileri
için kendini pozitif düşüncelerle kandırmak, kimileri için de
Stoacılık yapmak daha faydalı oluyordur.

Bu çeşit kitapları okuyuşumun sebebi de biraz bu: En azından yazan
insanı tanıyorsunuz. Yazan insanın hayata nasıl baktığını. *Kişisel
Gelişim* kitaplarından kimsenin geliştiğini görmedim ama yazarın
hayata nasıl baktığını anlamak mümkün. Bir romandan
daha ciddi. Faydasız belki ama ciddi.

Hayat bu kadar kötü mü? Veyahut hayatla başa çıkmanın tek yolu onun
geçiciliğini her an yaşamak mı? Bir annebaba evladını her öptüğünde,
sonuncu olabileceğini bilerek öpse, muhtemelen yaşayacak bir çocuk
için faydalı mı olur? Bir insana her an ölecekmiş gibi muamele
etseniz, onunla sağlıklı bir ilişkiyi devam ettirebilir misiniz?

*Pozitif düşünce* edebiyatının gayesi, anladığım kadarıyla insanların
negatif düşünceyi *çoğaltmaması*. İnsanlar kötülük, dedikodu ve panik
sözkonusu olduğunda bir amplifikatör gibi çalışıyor. Maksat bunu
engellemek. Organizasyonların (veya organizmaların) beklediği
bu. İnsanların korkuyla meyli umuda meylinden fazla ve bu sebeple
onlara umut verirken üç defa düşünüyorsan, korkuturken onüç defa
düşünmen gerekir. Kimse kimseden pozitif düşünmesini beklemiyor,
aslında kimse kimsenin ne düşündüğünü de pek umursamıyor. Hayatın zor
olduğunu, anlamsız yüklerle ezildiğimizi biliyoruz, hepimiz bu
sahteliklerin farkındayız. Velakin bunları gözümüze sokmanın *en doğru
yol* olduğunu nasıl iddia edebiliriz, onu bilemiyorum. 

Hayatımız hayaller ve saçmalıklarla değil, sadece ve sadece gerçekle
dolu olsaydı, muhtemelen bir hayatımız olmazdı. Hepimiz (muhtemelen
hayal kırıklığıyla sonuçlanan) hayallerin ürünüyüz ve insanın elinden
bu gafletini söküp almaya çalışmak, ekseriyet için faydasız, diğerleri
için de zararlı.


