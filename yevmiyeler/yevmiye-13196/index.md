---
title: "Yevmiye 13196"
date: 2016-03-30 23:33:30 +0300
dp: 13196
tags: []
---

Uzun zamandır yazmamış gibi hissediyorum. Uzun zamandır yazmadım zaten. Yazı
ihtiyacını raporlar ve benzerleriyle doldurunca, öyle hissetmem normal. Anormal
değil.

Yazı ihtiyacı bir aydır söndü. Ağustos pek bereketsiz geçti, gayretimi de sair
saçma ve yavan yazılara ayırdım. Yaz ama nereye kadar yaz?  Yazının seninle
arası nasıl?

Yazı ihtiyacını ilk duyan insanı sordum kendime. Canı sıkıldığı için bir şeyler
çiziktirmeye başlayan ilk insan. Yazıyı icad edenin önce can sıkıntısını icad
etmiş olması lazım.

Sıkıntıdan yazdığım için mi sıkıntılarımın pek belirgin olmadığı zamanlar
yazacak bir şey bulamıyorum? Belki.

Ne yapıyorum? *Elder Scrolls* oynuyorum. Taht Oyunları vs. tarzındaki fantastik
edebiyata pek ilgim yok, nadiratı müstesna, tarihî roman yazmak için gerekli
çalışmaya üşenen adamların ürettiği bir tür gibi gelir. Bu oyun tüm o
romanlardan daha fazla saygıyı hakediyor bana sorarsanız. Uzun zamandır
kütüphanemdeydi, ancak bilgisayarı hatırlamadan oynayacağım bir bilgisayara yeni
ulaşabildim. Eski Windows bilgisayarda ısınma problemleri vardı. Windows da
bizde az kullanılan ve nadiren güncellenen bir şey. *Skyrim oynuyorum* aynı
zamanda *Windows kullanmaya başladım* da demek. Gerçi Windows içine bir
VirtualBox ve onun içine de her zamanki çalışma ortamım kurulu ve bu yazıyı da
onda yazıyorum.

Windows 10 artık eski Windows'lar kadar gıcık değil. Microsoft sonunda bir PDF
yazıcı yapmış mesela, anlayış değişimini gösteriyor. Windows 8'deki Takvim
Google takvimini desteklemiyordu, bu destekliyor. Zeminin altından çekilmeye
başladığını farketti. Belki geç kaldı çünkü artık mecbur olanlar dışında Word ve
Excel kullanan yok. Bizim jenerasyon hala onu bildiği için Word kullanıyor ancak
yenilerin böyle bir önyargısı olmayacak. Word ve Excel de Microsoft'un anahtar
yazılımı çünkü onun sayesinde mecbur kalıyorsun Windows'a.

------

Artık inkar edemeyeceğim bir dini bunalımın da yazıların ertelenmesinde yeri
var. Bunlar bana 10 senede bir gelen ve inançlarımı hayli kuvvetle fırtınaya
tabi tutan dönemler. Bu seferkinde neler olacağını bilmiyorum. Tutunduğum
dalların elimden kaydığını görüyorum. Zamanında kazdığım hendekler doluyor.

Işık. 

