=============
Yevmiye 13263
=============

:date: 2015-11-07 02:23:04 +0300

Gözlerimden akana uyku diyorlar. Bugünlerde uyku eksikliği ve bunun getirdiği
verimsizlik ve bunun da getirdiği suçlulukla meşgulüm. İnsanın iyi hissetmesinin
yolu, vazifesi olduğunu düşündüğü şeyi yapması.

Vazifesi nedir? Buna karar vermek bir ömür sürüyor ama insanın bir vazifesi
olduğunu kabul etmesi bile önemli bir adım. Çoğunun haberi yok.

Veya var. İnsanı oturduğumuz yerden cahil diye tanımlıyoruz? Ne için? Bizim
bildiklerimizi bilmediği için. Belki bildiği başka şeyler var, belki bilgimizin
ona bir faydası yok, belki bilmek onun için herhangi bir anlam ifade
etmeyecek. İnsanın bilmesi bilimsel mi? Bilginin hangi türü bilimsel?

Bilimsel ahlak deyince buna sadece evrimsel manada bir anlam verebilirsin. Onun
da söylediği, genlerini bir sonraki nesle aktaracak kadar bilgili olmak
yeter. Fazlasına gerek yok. Genlerini aktaracak kadar bilgi de, bizim
insanımızda mevcut demek ki, kökü kurumuyor hiçbirinin. Yeryüzünün durumunda ve
insanların halinden şikayet ederken, konuya *bilimsel* yaklaşınca, aklıma bu
geliyor. Bilimsel olarak şu an yeryüzünde yaşayan herkesin atasının yaptığı
*doğru* olmalı ki, biz şu anda buradayız. Adamlar ne yaptılarsa artık, nasıl
yaşadılarsa, doğru yaşamışlar ki biz olmuşuz. *Bilimsel* olarak bunu
söyleyebiliyoruz.

Bunun dışında ne söyleyebiliyoruz? Mesela *kürevi hararetin* insandan
kaynaklandığını, beşerin bitmez tükenmez tüketim iştahını doyurmaya çalışan
üretim iştahından kaynaklandığını görüyoruz. Bu aslında o kadar bilimsel
değil. Isınmanın siimülasyonları bunu söylüyor, büyük ihtimalle de doğru,
velakin, ısınmanın tam olarak neye yol açacağı konusunda çeşitli fikirler
var. Bunların az bir kısmı insanın yok oluşunu içeriyor. Daha hararetli bir
dünyada yaşamaya alışık genlerin sahipleri, sıcağa adapte olabilirlerse,
bilimsel manada *doğru* şeyi yapmış olacaklar.

Ancak, tabii ki, *cehalet* konusundaki perspektifimiz yanlış. Bu yanlışta ısrar
edince, aslında bilginin hiçbir ahlakî tarafı bulunmadığına
varabiliriz. *Cehalet* topluma uyumla alakalı bir durum, insanın içinde
bulunduğu topluluğun bilgisine vükufuyla ilgili. Çünkü tek başına mutlak bir
cehalet yok, soyutlanmış, bilenden vareste bir bilgi olmadığı gibi, ferde dair
mutlak bir cehalet de yok. İnsanın cahil olmasının ölçüsü, içinde bulunduğu
topluluğun bilgisine sahip olmayışı.

Bu sebeple insanî bir arıza gibi görünen cehalet, aslında cem'î bir
mesele. Kürevî hârın artışındaki cehalet de benzer, bunun insanların genelini
yok etmeyeceğini tahmin ederiz, ancak bugün doğru bildiğimiz ve güzel bulduğumuz
bütün toplumsal araçların yok olma ihtimali hayli yüksek. 

-----

Buradan yürüyeceğim yer Liberalizm'in kofluğu. Bilen bilir, bilmeyen de şimdi
bilsin, Liberal değilim. Günümüzde ekseriyete pek hoş ve sevimli gelen, *herkes
başkalarına zarar vermediği sürece kafasına göre takılsın* duruşunun, misal,
kürevi hararet gibi önemli konularda faydadan çok zararı olduğu kanaatindeyim.

Önünde bir tabak pırasa ve bir dilim pasta olan, ikisini de yeme özgürlüğüne
sahip bildiğim hiçbir çocuk pırasa tercih etmez. Liberal dünya bize bu ikisi
arasındaki tercihi kendimizin yapabileceğini, neticede sonuçlarını bilen,
yetişkin bireyler olduğumuzu söylüyor. Bu yanlış. İnsanların hiç de rasyonel,
akıllı davranan mahlukattan olmadığını görmek için uzun gözlemlere gerek
yok. Liberal düşünce insanların akıllı olduklarını, önlerinde sağlıklı ve
sağlıksız yiyecekler varken, sağlıklı olanı tercih edeceklerini iddia ediyor. Bu
doğru bir iddia değil. Hiçbir zaman olmadı.

Günümüz Liberalizm'inin yürütülebilmesinin sebebi de, aslında bu çeşit
hürriyetlere bağışıklık üreten mekanizmalar geliştirmesi. *Medya*, *moda*,
*mahalle baskısı*, *iş* vs. insanların özgürlüklerini kısıtlamak, onları
duygusal/maddi açıdan şartlamak üzerine kurulu. İnsanlar bu mekanizmaların
olduğu yerde *özgür* olabiliyor, çünkü ancak o zaman yeterince bağ tesis edilmiş
oluyor. Orasından burasından öyle bağlamış ki, adamın karşısına geçip,
*özgürsün* dediğinde en fazla *he ya, özgürüm* diye seviniyor. Ne kadar
sevinçli.

Toplumların gelişmesi dedikleri bu bağların kuvvetlenmesi. Gerek devletin, gerek
toplumun kişi üzerindeki tasarrufunun ve ferdin onlara bağımlılığının
artması. Bu olmadığında Liberalizm çözülür gider. Hepimiz özgürlüğümüzü sonuna
kadar yaşasak, dünya çok da güzel bir yer olmazdı. Liberal de olmazdık. 

-----

Liberalizm'e tabii, insanlar boşuna vasıl olmadı. Asıl sebep, *kimin dediğinin
olacağı* meselesi. Eğer Liberalizm'in bizi özgür bıraktığı alanların tamamında
aynı fikirde olsaydık, o zaman Liberal olmaya gerek kalmazdı. Üzerinde
anlaşamadığımız konularda insanları serbest bırakarak kavga çıkmasını
engelliyoruz. Serbest bıraktığımızı söylüyoruz ve onlar da sair
rüzgarüreteçleriyle şekillenmiş *düşüncelerine* göre davranıyor. Bu üreteçler
kimin elindeyse, insanlar da öyle düşünüyor. Hepimiz özgürlüğümüzün sonuna kadar
idrakindeyiz.
