---
title: "Yevmiye 13854"
date: 2017-07-19 04:43:58
dp: 13883
featured_image: "/images/header-83.jpg"
images: ["/images/header-83.jpg"]
tags: []
---

Evrim konusunda söylemeye çalıştığım şu: İki market var, biri eski ürünler
satıyor, köy bakkalı gibi, ezelden beridir, bildiğimizden beri aynı şeyleri
söylüyor. İkincisi ise yeni açılmış, diyelim 10 yıllık. Ürünler hep değişiyor,
birine iyi diyor, sonra daha başkası geliyor, bu daha iyi diyor falan.
Hangisinden alışveriş edersin?

Anlattığımız hikayeleri değiştirmediğimiz, onları daha uygun hale getirmediğimiz
sürece, bu işin devamı yok. İslam *bir fikir olarak* ölmeye doğru gidiyor. Bu
çeşit eleştiriyi *insanların hoşuna gitmek için dini değiştirmek* olarak
ezberden cevaplamak kolay ama *insanlara kendi diliyle hitap etmek* diye bir
değer var, hikayeleri uyarlaman gerek, bugün için anlamlı hale getirmek. Şimdiki
dini düşünce, bin yıl önceki meseleleri dert edinip, günümüz için siyasi malzeme
olmaktan ötesi bulunmayan bir körler sağırlar edebiyatı.

Filmlerdeki gibi bir iskeletin etle giydirilmesi olayı oldu mu hiç? Olduysa da
bunlar istisnadır, canlılık dediğimiz şey bir determinist veya olasılıklı bir
mekanizmadır, bazılarını bildiğimiz, bazılarını bilmediğimiz süreçleri vardır.
Eğer Allah içinde yaşadığımız dünyadan tamamen bağımsız bir canlılık yaratmış
olsaydı, diyelim insan genomu diğer canlılarınkinden farklı yapıtaşlarından
oluşsaydı, etrafındaki hayvan ve bitkilerle tamamen ilgisiz bulunsaydı, belki
bir ihtimal, bu canlılık denen şey dünyadan ayrı diyebilirdik.

Kainatı anlamak vazifemiz. Bunu sadece kendi merakımızı tatmin etmek için değil,
onu kendi lehimize, kendi faydamıza kullanacak hale gelmek için de yapmamız
gerekiyor. Sanıyorlar ki, bu iş sadece *hakikati anlamak* işi. Hayır, hakikati
anlamak çok defa bir bahane, burada asıl gayemiz güç. Hangi hikaye bizi daha
güçlü kılıyor? Hangisi daha doğruymuş gibi duruyor. Her türün adlarının ayrı
ayrı anıldığın biyolojik sınıflandırma mı daha kuvvetli duruyor, her canlının
sudan yaratıldığının genel kabulü mü?

*Bilim sadece bir anlatıdır* diyebiliriz. *Evrim de içinde Tanrı'nın olmadığı
bir yaratılış anlatısıdır ve bu sebeple Tanrı'ya karşı konumlanmıştır.* Adem
kıssasıyla, diyelim insanın dört ayaklı kuyruksuz maymunlardan türediği *mütekabil
hikayeler* midir?

Hayır, bunlar aynı hikaye değil. Biri ahlaki bir hikaye, içinde insanın
değerinin Allah'tan geldiği ve maddi bir takım şartlardan sağlanmadığı var.
İnsan *ben topraktan yaratıldım, o halde falanca canlılara üstünüm* demesin
diye. Çünkü bu söz şeytanın *beni ateşten yarattın, onu topraktan, ben ona secde
etmem* deyişine benziyor. Bugün o sahneyi insan yerine bir bonobo, şeytan yerine
insanı oturtarak tekrar edebilirsiniz. *Ben ondan üstünüm, çünkü beni özel
yarattın, onu da diğer canlılarla beraber.* Ancak bu, tabii ki, benim kişisel
gözlemim, kişisel ahlaki dersim. O sebeple asıl fark bu, yani ben Adem kıssasını
bir *yaratılış hikayesi* olarak değil, ahlaki bir mesel olarak anlarım. Nasıl ki
Nasreddin Hoca'nın gerçekten yaşamış olması ve olmaması, anlatılanların
değerinde herhangi bir değişikliğe sebep olmaz ve dersimizi aynı şekilde alırız,
Hz. Adem'in gerçekten o minvalde yaratılıp yaratılmadığı da, oradan alacak
dersimizi değiştirmez. Ama biz Nasreddin Hoca'nın yoğurt mayalamasının *gerçek
izini* göl göl gezip aramayı ve bu konudaki delilleri tartışmayı, *burada bize
ne denmek isteniyor?* demeye tercih ediyoruz. Çünkü neden, çünkü Adem'in göbek
deliğini konuşmak, kendimize çeki düzen vermekten kolay.

İkinci ve bence daha önemli bir konu da şu: Biz bilimle dini eş tuttuğumuzda,
ister istemez bilimin daha kaliteli bilgi üretmek için sunduğu araçlarla,
insanın hissi hayalgücünü eş tutuyoruz. Biri *canlılık meleklerin çakmağı
çakmasıyla oluşmuştur* dediğinde, bu bilgi, falanca adamın *canlılık
proto-virüslerin birbiriyle birleşmesi sonucu doğmuştur* deyişiyle aynı
görünüyor. Etrafta ne melek görünüyor, ne de canlılık, cansızlıktan türüyor.

Velakin sorun bu iki hikayenin bir şekilde test edilebilirliği. *Melek Çakmağı
Teorisi* bizden başka bir takım varlıklara atıfta bulunuyor ve ortada *maddi
hakem* bırakmıyor. Bilimin kaliteli bilgi üretmesinin sebebi, insan zihni
dışında bir mikyas getirmesi: *Tekrarlanabilir Deney.* Kendini deneye tabi
tutmayacak kadar *sofistike* teoriler, Fizikte mesela *String* teorisi, sırf
*güzel* görünüyor diye kabul edilmiyor, öne sürdüğünüz fikir test edilebilir
değilse, doğru olsa bile adı spekülasyondur. Bilimin Tanrı düşüncesiyle arasının
hep limoni olmasının da sebebi bu, çünkü bu sürece *Tanrı'yı* getirdiğinizde,
konu dünya hakkında bilgi edinmekten farklı bir hal alıyor. *Biz Allah'ı bilmek
için bilim yapıyoruz* deseniz bile, buradaki sürece, oyunun kurallarına uymak
durumundasınız. Söylediğiniz şeyin bir şekilde test edilebilir, yanlışlanabilir
olması gerek.

Olmazsa ne olur? Ben dünyadaki canlılığın uzaylılar tarafından yaratıldığına
inanırım, sen *Melek Çakmağı Teorisine* inanırsın, öbürü _ol der ve olur_
ayetinden ilham alır, vs. İnsanların arasında ittifak edecekleri bir bilgi
kalmaz. İnsan sayısı kadar yaratılış teorisi olur ve bunların hiçbirinin bir
açıklayıcılığı, tahmin edebilirliği, *şurada şöyle olursa, böyle olur* dediği
bir konu kalmaz. Sonunda hiçbirimiz aslında hiçbir şey bilmediğimiz halde,
biliyormuş gibi yaparak birbirimize düşeriz. *Güçlülük* dediğimin ikinci kısmı
da bu.

Bir de bilimin yarattığı atmosferin *eşitlikçi* olduğunu söyleyelim: Bir
bilimadamı eğer bulduğu sonuçların yöneticisinin hayal gücünden daha önemli
olacağına inanmazsa, o konuda çalışmaz. Eğer Tayyip Erdoğan'ın inançları, bu
ülkedeki herhangi bir biyolog için *doğru olmak zorunda* olan inançlarsa, kendi
kariyerini onunla mücadele etmek için riske atmaz. (Ben atmazdım şahsen, çoğu
insanın da küçük insani sınırlamaları dolayısıyla atacağını sanmam.) *Sen nasıl
olur da Allah'ın kitabında yazdığı bir şeye aykırı söz söylersin* alt metinli
bir *bilimsel* iklim olmaz. En iyi ihtimalle moral bozucudur. 

Bilim *hakikati* bulmaya yaramasa da, kainat hakkında daha kaliteli bilgi
edinmeye yarar. Hakikat bu edindiğimiz bilgilerin üstünde olabilir, onlardan
fazla bir şey olabilir. Ben de bu inançtayım ancak hakikatin daha başka bir şey
olması, bilimin önemini azaltmaz. İnsanların üzerinde ittifak edecekleri başka
bir bilgi türü henüz geliştirilmemiştir.

Bu sebeple bilimsel bilgi, [ayette][enfal-60] geçen *besili atlar* gibi gibidir.
Bilimsel bilginin *seyisinin* işine karışır, atın nasıl yetiştirileceğini ona
öğretmeye kalkarsak *atlar* cins ve güçlü olmaz. Sonunda elimizdeki teknoloji
kimseyi korkutmayan ama kendimizi avuttuğumuz bir şeye dönüşür.

------

İslam hemen hiçbir şekilde, yenilenmeye, işlenmeye gerek kalmadan, tarihin
unutulmuşlarına doğru yol alıyor. Eski dinler tarihini okuyorum, *İslam sırf
merasimden ibaret dinlerin yerini aldı* yazıyor. Hristiyanlığın Roma dinine
galebe çalması, İslam'ın Hristiyanlığın, Zerdüştlüğün yerini alması, Budizm'in
Brahmanizm'in yerini alması süreçleri hep aynı. Şimdiki durumumuz bana bunu
hatırlatıyor, kimseyi ikna etmeyen ve birinin kibrit çakmasına bakan gelenekler
manzumesi. Ama sorunca *son ve mükemmel din.*

İslam benim babamın malı değil, geçimimi onunla temin etmiyorum, sosyal konumumu
ona bağlamış değilim, ben ondan bir şeyler öğreniyorum ve uygulamaya
çalışıyorum. Beni daha doğru bir insan yapsın diye. Onu istesem de değiştirme
imkanım yok. Ben *en iyi müslüman* olma imkanında değilim, İslam üzerinde bir
telif hakkım yok. Bununla beraber beni onun dışına itmeye çalışacak kimselere de
bu sebeplerle pek eyvallah etmem. Benim babamın malı değilse, senin de değil.
Dahası geçimini bu din üzerinden, onun değerlerini pazarlayarak yapan veyahut
kendini bir üniversite kürsüsüne atmış ve aldığı maaşla eski kitapları
karıştırıp, yel değirmenlerini imana çağıran adamların malı hiç değil.

Bu sebeple onu korurken, *menfaat icabı* hareket etmiyorum. Hayatın temelinde
Allah'ın varlığı ve yaptıklarımdan hesaba çekileceğim var. *Dinim* diyebileceğim
iki inancım bunlar, İslam'ın diğer kısmı büyük ölçüde gelenek. Değerli ama ışığı
işaret eden parmak gibi değerli, ışığın kendisi gibi değil.

Ayrıca tabii, bir elin gökyüzünün yarısını işaret edip, *hakikat şuralarda bir
yerde* demesiyle, bir noktayı işaret edip *hakikat şurada* demesi aynı değil.

