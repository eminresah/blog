=============
Yevmiye 12738
=============

:date: 2014-11-23 02:18:14 +0200

.. :Author: Emin Reşah
.. :Date:   12738

Bir Japon masalları kitabı buldum, 1908'de yayınlanmış. Akşamları onu
tercüme ederek anlatıyorum. *Hidesato* adlı kahramanın adı *Kaptan Ali*
oluyor tabii. Geçenlerde de *Alice Harikalar Diyarında*'ya başladık ve
*Alice* yine *Kaptan Ali* oldu.

--------------

Lincoln'ün *ikinci bir yüzüm olsaydı, bununla karşınıza çıkar mıydım?*
demiş. Hoşuma gitti. Dürüstlüğün çirkinlikle alakası olabilir mi?

--------------

Dürüstlüğün yaratıcılıkla (daha doğrusu yaratıcılıksızlıkla) alakası
varmış. Yaratıcılık hasletleri gelişmiş insanların daha kolay yalan
söylediklerini anlatıyordu, Dan Ariely.

--------------

Seth Godin'in bir tavsiyesi.

    Bir iş veya projeye başlarken, en zor kısmını bulup, o konuda
    uzmanlaşmaya ve katkıda bulunmaya çabalayın. Eğer kolaysa, size göre
    değildir.

Bende böyle *zor işi heves etmek* tarafı var ama *bitmeyen işlerimin*
sebebi de bu merakım. *En zor kısım* eğer gerçekten zorsa ve henüz
teknolojik imkan dairesine girmediyse, belki de o kadar iyi bir tavsiye
değildir bu. Çözülemeyen sorularla uğraşmak, çözülebilenleri çözüp,
*yargılanmaktan* veya *beğenilmemekten* daha kolay olabilir.

Zor işe heves etmek, kolay işi bitirmekten daha kolay olabilir.

--------------

Dharmakirti isminde bir Budist felsefeci, *yeniden doğumun* bir hakikat
olduğunu, çünkü insanların tek bir hayatta *aydınlanmasının* çok zor
olduğunu söylemiş. Aydınlanma zoruyla dharma ve sair yollarda kendini
heder eden insanın , sonraki hayatlarından bunların faydasını göreceğini
anlatmış. Daha doğrusu buna inanmak gerektiğini, yoksa, insanların
ulaşamayacakları bir hedef uğruna bu kadar eza çekmelerinin manasız
olacağını söylemiş.

Yeniden doğum, tenasuh veya reenkarnasyon çok kullanışlı bir hikaye. Pek
çok şeyi *açıklayabiliyor*. Homoseksüelliği bile *önceki hayatında kadın
olan erkeğin hatlarının karışması* şeklinde açıklayan adamlar okumuştum.
Dharmakirti'nin söylediği de, bir hikayenin *inanılır* olması için,
başka bir hikayeyle desteklemek. (Bundan bizde de çok var, mantıkla
geliştirilmiş dini ilimlerin hepsi böyle hatta.)

/Buna inandığına göre, şunlara şunlara da inanmalısın/ diye giden akıl
yürütmeler hayli havada duruyor. *İşin dedikodusu* dedikleri bu. Hikmet
babından hiçbir şahsi tecrübe edinmemiş ancak günlük akıl yürütme ve laf
cambazlığını kullanmayı iyi öğrenmiş insanların meslek alışkanlıklarını
sürdürmesi. *Bilmiyorum* demek imkansız geldiği için, bildiklerinden
bilmediklerini *uydurmaya* çalışıp, sonra onlardan da başka yerlere
zıplamaya çalışan *alim.*

--------------

Bunu yazdıktan sonra *inanmam gerekir* kaydıyla nelere inanmayı
sürdürdüğümü düşündüm. Liste uzun.
