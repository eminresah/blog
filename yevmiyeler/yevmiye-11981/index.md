=====
11981
=====

:date: 2014-11-23 02:18:14 +0200

.. :Author: Emin
.. :Date:   <11981 - Thu 06:47>

Kafamın içinde *beni yaz, beni yaz* diye bağıran, ama ne olduklarını
anlamadığım bir takım klişelerle uyandım. Rüyanın ortasında mıydım,
yoksa az uykunun fitillediği bir isyan mı bu? Kafamın bana isyan
etmesini sevmiyorum.

Biraz beklesem geçer belki, gözlerim belki musluk gibi boşaltır
beynimdeki çorbayı. Uyanmak dedikleri böyle olmalı, gözler sadece bilgi
toplayıcı değil, kafanın içindekini boşaltabildiğin bir yer. Belki onun
için görmek *görüleni* bir ölçüde şekillendirmekle alakalı.

`Tagore'nin Einstein'a
söyledikleri <http://feedproxy.google.com/~r/brainpickings/rss/~3/-PzfXBu_jFE/>`__
bende hayret uyandırmadı. Batılıların insanı hakikatten *ayıran*, onu
hakikat karşısında edilgen bile olmayan bir seviyeye iten felsefelerine
mukabil, Doğuluların insanı hakikate neredeyse eş gören anlayışları...
Dawkins'in *Einstein'ın tanrısı* hakkında söyledikleri geldi aklıma,
sanki Hz. Peygamber'in anlattığı Allah, ondan çok farklıymış gibi.
Ateistler kocaman isbatlarını *kainattan ayrı* bir Tanrı üzerine
kuruyorlar, bazen Ateistler ne kadar çiğ geliyor.

Geçenlerde Spinoza'nın Ateistliği hakkında bir podcast dinledim.
Panteistliğini Ateizm'in bir versiyonu olarak anlatıyorlardı.
*Yazılarında bu kadar çok Tanrı geçip de Ateist olan* diye bir tabir de
geçti arada. Kendimden korktum. Yazdıklarımın Ateistçe okunabileceğinden
ve sonra yine yazdıklarımın olmadığım derecede dindarlık vehmetmesinden
korktum. Bu iki korku *yanlış anlaşılma* korkusunun iki ucu ve emin
olmak herhalde mümkün değil. Elimden geleni yapıyorum ama *beni bir kişi
anladı, o da yanlış anladı* herkesin kaderi olabilir.

Yazı bu noktaya kadar kafama *ne anlatmak istiyorsun?* diye sormakla
geçti ama o cevap vermedi. Yaz ve sil, yaz ve sil, yeni gelin gibi nazlı
oluyor bazen kafam, derdini anlatmıyor, ne söylemek istediğinden
bihaberim.

Aşktan mı bahsedelim?

Güneşten mi?

Saçımın çocukların çizdiği güneşin her yöne yayılan oklarına
benzemesinden mi?

Sabahları uyanmamın mucizesinden mi?

Şekersizliğin faydalarından ve zararlarından mı?

Kötülükten mi?

Aldığım notlara mı bakmalıyım?

Türkçe yazmak istemiyor musun?

Eskiden diller yapardım, diller öğrenirdim, yapay diller, doğal diller,
doğal dillere eklenmiş yeni kurallar. Misal Türkçe'ye *üçte bir*,
*dörtte bir*, *beşte bir* gibi oranların yerine *üçke*, *dörtke*,
*beşke* denebilecek yeni bir yapım eki uydurmuştum ve bununla *dokuzda
yedi* yerine *yedi dokuzke* denebiliyordu. *-daş* eki gibi sesli
uyumundan muaf kabul etmiştim ama çok bir faydasını görmedim.

Sonra bir de harf-i tarifler vardı, isimleri üçe ayırmış, ama bir çok
dildeki o sıkıcı cinsiyetçilik yerine renklerle ifade etmiştim. Yeşil
isimler, mavi isimler, beyaz isimler... Yeşil isimler insandan ayrı
somut varlıklar, maviler insanın tesiriyle form değiştirmiş varlıklar,
beyaz isimler somut form sahibi olmayan varlıklar. Bunları mı anlatmamı
istiyorsun?

Bir çocuğun mızmızlanması gibi kafam.

/Felsefe Nedir?/ diye bir yazıya başladım geçen. `Bir grup
felsefecinin <http://feedproxy.google.com/~r/brainpickings/rss/~3/bFRoqqkCvfc/>`__
verdiği cevaplara baktım, beni tatmin etmedi. /Kolay olmayan ve nasıl
cevaplanacağının yöntemi kesinleşmemiş soruları, kendi usulünü kendin
belirleyerek kovalamaktır/ diye özetlenebilecek bir cevaptı benimkisi.
Yeterince dar ve yeterince geniş, çünkü felsefenin ne olduğu konusunda
söz söylememiz, aslında *ne olmadığını* söylemekle mümkün, cevaplama
yöntemi olgunlaşan soruları başka bir disipline alıyoruz. *Meşhurların*
verdiği cevapların çoğunun bir şekilde *kritikle* uğraşması da
*sinemacılar da filmleri kritik ediyorlar, onlar da mı felsefeci* diye
bir soru uyandırdı ama soracak kadar yakın değildiler.

Hikaye yazmam lazımdı sanırım. Belki de bunu istiyordun.
