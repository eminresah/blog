---
title: "Murakabe 12843"
date: 2014-11-23 02:18:14 +0200
dp: 12843
tags: []
---

Meraksızlığımın sebebini buldum sanırım. Artık *bitmiş* işlerle
meşgulüm. Başlanmış işlerin hayatımda sallanıp durması beni mutlu
etmiyor.

Kendinden çok bahsettiğini söylediler mi sana?

Yo. Okuyanların arasında söyleyen olmadı ama zaten bunu düşünen de
okumayı bırakmıştır.

Ben bazen böyle düşünüyorum biliyorsun. Sabah akşam kendinden
bahsediyormuşsun gibi geliyor.

Olabilir. Bunu nasıl azaltabilirim?

Okuduklarından bahsetmeye çalışıyorsun ama hikaye yine dönüp dolaşıp
kendine geliyor.

Evet.

Hayatında başka kimse yok mu anlatacağın? Kendinden başka?

Var ama onlardan bahsetmemi isteyip istemedikleri konusunda tereddüt
ederim.

Dedikodu gibi mi geliyor?

Sanırım biraz öyle. Kendimden bahsederken rahatım. Çoğu insan bu kadar
açık değil, kafasının içindekini ve dışındakini sermez böyle ortaya.
Ancak başkalarının bundan hoşlanmayacağını düşünüyorum. Konuşulmak
herkesin hoşuna gitmiyor.

Senin gider mi?

O kadar sorun etmiyorum. İnsanların arkadan konuşmasını
durduramayacağımı farkettim. İnsanların ikiyüzlü olduğunu baştan kabul
edince, dünya anında daha iyi bir yer haline geliyor.

İnsanlardan pek beklentin yok sanırım. Doğru sözlü olmalarına bile
şaşıracak haldesin herhalde.

Şaşırmam. Dürüst insanlar da çok. Mamafih insandan yüksek seciye
beklemenin lüzumu yok. İnsan iyiyse kendisi için, kötüyse yine kendisi
zarar görecek. Dedikodu en çok edene zarar verir. İnsanların ne dediği
ve ne koduğuyla hayatını fazla meşgul eden kimsenin başka azaba ihtiyacı
yok. Acımak lazım.

Acıyor musun?

Hayır, acımıyorum ama önemli bulduğum bir konu da değil. İnsanların
yaşadıklarına artık şaşırmıyorum. Hikayelerini öğrendiğimde, hangi
saiklerin onları bu hale getirdiğini farkedebiliyorum. Hangi
düşüncelerin onları hapsettiğini. Nelerin onları zincirlediğini. Bunları
öğrenmek için insanları dinlemek iyi oluyor.

İnsanlar hakettiğini yaşar mı diyorsun?

Bunu söyleyebilmek için insanların neyi hakettiğini bilmek lazım. Bu
kadar emin değilim. Ancak daha basit şekilde, insanların hayata
bakışlarıyla yaşadıkları arasında bir mütekabiliyet var. *Zararlı
düşünceler* var gerçekten, zararlı sözler var ve insanlar bunları
bildikleri halde, sanki yokmuş gibi davranabiliyor.

Dedikodu edip yanına kar kalacağını sanarak mı?

Evet. Bunun gibi.

Dün yazı yazdın mı?

Bu bilgisayarda değil. Diğerinde. Kısa, 300 kelimelik bir murakabe.

Okuduklarından etkileyenler var mı?

Ekonomik krizlerin devletin değil, hususi şirket ve şahısların borcundan
kaynaklandığına dair bir yazı okudum. Bunu belki daha ayrıntılı yazarım.
Türkiye'nin durumuyla ilgili istatistik bulmam lazım.

Ne demiş özetle?

Kamu borçları değil, özel sektör ve kişilerin borçları krize sokuyor
diyor. GSMH'nin üç katı borç olur ve son beş yılda %18'den fazla artmış
olursa, krizi bekleyin diyor. Asya krizi, Japon krizi ve 2008 Amerikan
krizinde böyle olmuş.

Bizde genelde devlet borçlanmasından çıkıyordu.

Bizde ekonominin temel aktörü devletti. Hala büyük ölçüde öyle. Onun
aksaması her şeyi aksatıyordu. Oralarda öyle değil demek ki. Bir de özel
sektörün borçlanmasını denetlemek kamuyu denetlemekten zor.

Liberal iktisatçıların üzerinde durmadığı bir konu.

Evet.

Başka ne okudun?

Terry Pratchett'in *Small Gods* (Küçük Tanrılar) kitabı bitti. İlk
Pratchett kitabımdı ve sevdim. Daha önce başladığım bir kitabını
bitirememiştim. Başka bir kitabın devamıymış ve hiçbir şey anlamamıştım.

Bu nasıldı?

/En iyilerden/ mi dersen, hayır, daha iyi kitaplar okudum. *Konu
yazarken dizilir* usulü kitapları pek sevmiyorum. Yazarın yazmadan önce
ne yazacağını bildiği kitaplar daha iyi oluyor veya yazdıktan sonra
önemli değişiklikler yaptığı kitaplar. Bu kitap ikisi de değil. Ancak
*tanrı ve kilise* konusunda güzel laflar vardı. Okuduğum pek çok *din
felsefesi* kitabından daha çok felsefe var.

Herhalde bununla ilgili de yazarsın.

Belki evet. Daha geniş bir şeyler düşünmek istiyorum. Kitabı eğlence
olsun diye okudum ama eğlence ancak kafamı meşgul edecek bir şeyler
varsa mümkün. Denediğim diğer kitapların tat vermeyişi, içindeki
sorularla *rezone* olamamaktan kaynaklanıyor herhalde.

--------------

İnsan yaşlılığından korkmalı. Bak aklı zekası ekşiliği ve Ateistliği
herkesin malumu Dawkins maskara durumuna düşüyor.

Ne olmuş?

Yıldızların yaldızlarını döken Twitter'da *bebeğinin Down sendromlu
olacağını bilenlerin kürtaj olması ahlaken daha doğru* demiş.
Yorumlayanlardan hiçkimsede savunacak derman yok.

Hamilelikte Down sendromunun kontrolünü yapıyorlar ve bu sebeple kürtaj
olanlar var ama.

Evet ama bunun herkes için *daha iyi* olduğunu söylemek başka bir şey.
Adamın biri *Dawkins Felsefe dersi alsa çakardı* diyordu. Bir davranışın
özel durumda *kabul edilebilir* olması, *daha iyi* olduğu anlamına
gelmez.

Dayatmacı tarafı yani.

Evet. Bir de Down sendromluların veya ailelerinin *mutsuz* olduğu doğru
değil diyordu biri. Bilimsel gibi duran bu lafın öyle bir temeli yokmuş.

Dawkins belki de o durumda olsa ne yapacağını düşünmüş ve ona göre
konuşmuştur. Neticede rasyonel bakarsan, doğru bir yorum gibi duruyor.

/Rasyonel/ bakarsan evlilik de, sağlıklı da olsa çocuk sahibi olmak da
anlamlı değil. Sorumluluğu fazla ve kesin, *getirisi* az ve namuhtemel
*rasyonel* olarak. Neticede kendine bakamayacak kadar hasta ve küçük
olduğunda sen bakıyorsun, daha büyüyüp kendini idare edecek hale gelince
de sana bir faydası olmuyor. Akıl mantık işi değil yani.

Bu yazıyı oğlunun davul sesi altında yazdığın belli oluyor.

Hayır, bununla ilgisi yok. Genel olarak, düşünsene, hangi çocuk, sen de
dahil, yaptığın *yatırımın* karşılığını veriyor ki?

Anladım ama insanlık nasıl üremeye devam ediyor o zaman?

Hemen tüm annebabalar da evlat sahibi olmanın hayatlarındaki en önemli
ve güzel taraf olduğunu söyler. İnsanların memnuniyetle bağlandığı bir
kölelik düzeni. Dışardan bakanlar zincirleri görüyor ama içinde öyle
gelmiyor, *ha, demek böyleymiş, insanlar bunun için şikayet etmiyormuş*
diyorsun. İnsan olmanın ne demek olduğunu baba olduktan sonra öğrendim.
Ne kadar zayıf, ne kadar bakıma muhtaç ve irrasyonel bir yaratık
olduğumu.

Çocukların hasta olsaydı da sevecektin yani?

Evet. Bu risk herkes için var, insanı daimi bakıma muhtaç hale getiren
hastalıklar sonradan da gelişebiliyor. Çocuklarda hakeza. Kendimde
gördüğüm ve muhtemelen annebabaların ekseriyetinde mevcut sevgi,
çocuklar isterse yirmidört saat bakım istesin, bundan gocunmayacak,
şikayet etmeyecek bir sevgi. Bunun *rasyonel* bir tarafı yok, bunlara
felsefemsi laflarla ahkam kesmenin de anlamı yok. Çocuk ebeveyn için tüm
kuralların üstünde, tüm aklın ve mantığın ve belki de ahlakın üstünde
bir yerde. Onun için evladı olmayanın olanların *ahlaksızlığından*
şikayeti hamlıktan başka bir şey değil.

Peki ama ailesi tarafından terkedilen, bakılmayan veya doğumdan önce
öldürülenler?

/Ekseriyet/ dediğim bu. Eğer bir ahlaki kural olacaksa, annebabanın
evlat sevgisini en başa yazıp, bu sevginin Down sendromlu veya başka
hastalıkta dahi değişmemesi *gerektiğini* söylemek daha uygun. Ancak
istisnaları olduğunu biliyoruz.

Dawkins'in sözü kural değil, istisna yani?

Bir gözlem olarak, istisna. Bunun *daha iyi bir ahlak* olduğunu söylemek
için başka bir kafada olmak lazım.

Kendisi geçen aylarda da, *erkek arkadaşın tecavüzü, yabancının
tecavüzünden iyidir* gibi bir şey söylemiş.

Sanırım bu konularda biraz daha düşünmeye ihtiyacı var. Ahlak fazla
rasyonellik kaldırmaz. Komik duruma düşersin. İnsanların ahlakını
belirleyen duygularıdır, onun için ahlakın da hedefi bu duyguları
iyileştirmek olmalıdır. Çocuğunu terkeden annebabanın ve kürtaj olan
kadının duygularında arıza var, akıllarında değil. Hayat algıları ve
korkuları her neyse bunu tedavi etmek lazım.

Felsefecilerin işi değil mi?

Felsefe dediğimiz sadece akılla yapılan bir faaliyetse, duyguları
bununla tedavi etmenin imkanı var mı? Varsa da ben bilmiyorum. Edebiyat
belki daha faydalı veya sair sanatlar. Yine de içinde yaşadığımız kültür
daha aklîleştikçe, insanlar daha yalnızlaştıkça ve *medeniyet* manasız
korkular üzerinde insanları köleleştirdikçe, özgürlüğün çocuk gibi,
evlilik gibi sorumluluklardan kaçmak olduğu düşüncesi yaygınlaşıyor. Bu
bozuk duyguların nasıl patlayacağını merak ediyorum.

Patlayacak diyorsun.

Bir yerde patlayacak. Bir yerde insanlar bu mutsuzluğa ve tabiatlarına
aykırı düzene isyan edecek. Belki yüz yıl, belki beşyüz yıl sonra ama
isyan edecekler.

O zamana kadar *çocuk sahibi olmak* yasaklanabilir gerçi.

Gidiş oraya doğru, evet, ancak insan okyanusunun zemininde biriken bir
enerji var. *Hepsi bu kadar olmamalı* enerjisi. Dikeyleri yatay hale
getirecek o. Ancak birinin o enerjiye kablo uzatıp, başka bir ışık
yakması gerekiyor. O kabloyu kim inşa edebilirse *dünyayı da o
kurtaracak.*

