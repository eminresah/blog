---
title: "Yevmiye - 12756"
date: 2014-11-23 02:18:14 +0200
dp: 12756
draft: true
tags: []
---

Eskiden, henüz cep telefonları ve kameralar bu kadar yaygın değilken,
çok fazla UFO hikayesi olurdu. Kaçırıldığını söyleyenler, görenler,
konuşanlar, onlardan haber alanlar. Artık *fotoğrafını çektin m?* diye
bir soru var ve insanlar buna cevap veremeyecekleri için olsa gerek, pek
o kadar da UFO'dan bahsetmiyorlar.

Yalancı tanrıların türlü çeşitlerinden biri gibi gelir bana bunlar.
İnsanların ilah ihtiyacına kısa yoldan cevap.

--------------

İnsanlar için cevabın kendisi değil de, belki bunu nasıl edindiğindir
imtihan. Cevabın kendisinin doğruluğu yanlışlığından çok, oraya nasıl
ulaştığın, hangi cehd ile ulaştığın. Bir şeyi teorik olarak bilmekle,
imanı mesela, insanlarda nasıl davranışlar ürettiğini takip etmekle, bu
imana sahip olmak arasında bir fark var. Bir savaşı uzaktan takip
etmekle, onun içinde olmak arasında fark olduğu gibi. İnsanın kendini,
zevkin pratiği ve çilenin teoriğine kaptırması çok kolay. Hepimiz, bunu
yazan ben ve okuyan siz, genelde çilemizi *teorik* almayı tercih
ediyoruz ancak zevkler aynı teoride kalmıyor, pratiğe dökülüyor.

İnsan, kendisine *beyan* öğretildiği ve hayal gücü yerinde olduğu için,
çile çekiyormuş gibi, acı çekiyormuş gibi yapmakta mahir. Bu mahareti
bize, çilemizi teorik olarak, sadece söz yoluyla çekme imkanı sunuyor.
Hayali durumların hayali acıları.

Aynı imkan zevkte de mümkün. Zevklerimizi de hayali yaşayabiliyoruz.
İkisi arasında tercih imkanı bulunan biri, acılarını teorik, zevklerini
pratik yaşamak istiyor.

Hayatın bize öğütlediği, belki de beyanın sınırlarını mümkün ölçüde
genişletmek. Kendimizi beyanın sınırlarından kurtarmak. İbadetteki
ihlas, ahlaktaki samimiyet böyle belki de.

Cihad bu manada, insanın beyanın sınırlarından geçip, tecrübeye
yönelmesi. Küçük cihadın küçüklüğü, problemin daha kolay olmasından
değil, tecrübeye daha kolay dökülmesinden. Çünkü insan kendiyle cihad
ederken, beyana çok daha rahat kapılıp, kendini terbiye etmek yerine
kuralları değiştiriveriyor.

