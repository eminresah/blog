---
title: "Yevmiye 12617"
date: 2014-11-23 02:18:14 +0200
dp: 12617
tags: []
---

Bugün faydalandığım, takip ettiğim blogları ve kaynakları soran bir
eposta aldım. Internet'te takip ettiklerimin çoğu teknik ve normal
şartlar altında pek kimsenin ilgisini çekmez. (İstatistik blogu takip
eder misiniz? Veya R blogu?)

Yeri geldikçe buraya yazdıklarımdan fazlası pek yok. Türkçe bloglardan
müptelası olduğum kalmadı, bir iki tane vardı, onlar da yazmayı bıraktı.
(Kahrolsun Facebook.) Arada bir bakınıyorum, Nişanyan gibi herkesin
bildiği dışındakileri bulamıyorum. Gazete bloglarının *çömez köşe
yazarı* havasını sevmedim. Eski blogcu arkadaşlar hala RSS listemde
kayıtlı, arada bir *çok ara verdim, bu sefer kesin başlıyorum* temalı
yazılar yazıyorlar ama devamı gelmiyor. Bir kaç da arkadaş blogu var,
onlar da hal hatır cinsinden yazıyorlar.

İngilizce bloglardan şu sıra Daron Acemoğlu'nun *Why Nations Fail* blogu
var. Charles Stross'un antipope.org'u aklıma geliyor. Eskiden daha çok
takip ederdim, Leo Babauta'nın Zen Habits'i veya Steve Pavlina'nın blogu
gibilerini ama bunlar da bir süre sonra saçmalamaya başladılar. Veyahut
ben o safhayı geçtim. İş, yönetim ve pazarlama konusunda Seth Godin'in
blogu iyi.

Kitap ve sesli kitap konusunda liste vermem zor. Şu sıra Kahneman'ın
*Thinking Fast and Slow*'unu dinliyorum. Alan Watts'ın konuşmalarını,
Melvin Bragg'ın BBC Radio 4 programlarını, ABC Radio National'ın *All in
the Mind*, *Future Tense*, *Life Matters*, *Philosopher's Zone* ve *The
Spirit of Things* podcastlerini dinlemeye çalışıyorum. *Zencast* gibi,
*History of Philosophy* gibi arada bir baktığım başka podcast'ler de
var. *Ottoman History Podcast* var mesela, bazı bölümleri Türkçe
yayınlanıyor. *Freakonomics podcast* de biraz fazla sansasyonalist
sayılır ama iyi oluyor.

Kurgu olarak şu sıra Huxley'in *Brave New World*'ünü dinlemeye
çalışıyorum. Kitabı önceden okumuştum. Sesli kitapta kurguyu takip etmek
biraz zor, okusam seveceğimi sandığım birçok kitabın seslisini takip
edemedim. Kundera'nın *Unbearable Lightness of Being*'ini ve *Ender's
Game*'i dinlemek güzeldi.

Okuduklarımı saymam daha uzun sürer, çoğu teknik zaten.

Bunlar şöyle bir aklıma gelenler. Muhtemelen bu konularla ilgilenmeyen
biri için anlamsız bir liste. Bu zamana kadar *çok güzel, n'olur oku*
denen kitapların yarısını sevmedim ve okuyup dinlediklerimin pek çoğu
başkalarının hoşuna gitmez. Dahası kendim de zaman zaman içtiğim
pınarları değiştiriyorum. Ya onların tadı değişiyor, ya tekrar etmeye
başlıyorlar veyahut kendim değişiyorum.

O sebeple bu pek ciddiye alınacak bir liste değil. Hoşunuza gitmesi ve
sizi gitmek istediğiniz tarafa sürüklemesi önemli.

--------------

\*Bugün ne dinledim?\*

Kahneman'ın kitabından, basit istatistiksel analizin bile çoğu uzmanın
görüşlerinden daha doğru sonuçlar verdiğini öğrendim. Ancak uzmanlar,
başta istatistiksel analiz yapıp, sonra kendi görüşlerini katarlarsa,
sırf istatistiğe göre daha doğru sonuçlar elde ediliyormuş. Eline kalem
kağıt almadan, bir metod izlemeden *görüş sallayan* uzmanlara karşı
dikkatli olmak lazım.

Askerliğini İsrail ordusunda yapmış ve ilk görevi asker dağıtımları için
bir anket oluşturmakmış. Oluşturduğu 6 soruluk anketin, sadece mülakat
yaparak tasnife göre, askerleri aktif görev ve geri hizmette daha uygun
yerleştirdiğini anlatıyordu. Bizim ordudaki sınıflandırma nasıl
yapılıyor acaba? Beni sonunda manav yapmışlardı da, bazen merak
ediyorum.

İstatistiksel analizde değişkenleri doğrudan toplamanın, çoğu zaman
lojistik regresyona göre daha iyi sonuçlar verdiğini söyledi. (Bizim
jargonla söylersek, regresyon fazla overfitting yapıyormuş.)

--------------

Biraz da Watts dinledim. Zen Budizmi'nin Çin'e ve Japonya'ya yayılmasını
anlattı. Budizm'i Çin'e götüren Bodhidharma'dan bahsetti. Kendisine
*ilim için* gelenlere, bir şey bilmediğini ve öğretemeyeceğini
söylermiş. Budizm'in Japonya'daki altın çağı 10. yüzyılmış ve o zamanlar
Zen'in asıl faaliyeti şimdiki gibi oturmak, zâzen değil, yürümekmiş.
Rinzai ve Soto ekollerinden bahsetti. Soto ekolü koanları pek
kullanmazmış. (Sanırım, belki de kullanmayan Rinzai'dir, ne önemi
varsa.)

Budizm'i Batı'ya tanıtan D.T. Suzuki ve kendisi gibi isimlerin,
Japonya'daki meditasyon pratiğini değil, erken dönem Zen'i anlatmayı
tercih ettiklerini ancak Japonya'daki halinin kalıplaşmış olduğunu ve
zâzen'in Budizm'le eşdeğer görüldüğünü söyledi.

--------------

Melvin Bragg'den de iki bölüm dinledim. Birincisinde Anglikan'ların ilk
İngilizce dua kitabı, *Book of Common Prayer*'ı anlattı. Bu kitaptan
önce, İngiltere'de ayin dili Latince ve Klasik Yunanca imiş. Bu kitapla
beraber ayinler de İngilizce yapılmaya başlanmış. Birkaç defa
güncellenmiş ve halihazırdaki haline 17. yüzyılın ortalarında gelmiş.
Tarihleri açısından önemi var sanırım, bir de edebi olarak İngilizce'nin
*oturmasına* yardım ettiğini söylüyorlar.

Bir bölümde de *Mısır Yasasından* bahsettiler. 19. yüzyılın başında
İngiltere kralı, mısır fiyatını yapay olarak yükseltmiş. Sebebi de,
aristokrasinin savaş sırasında yüksek toprak vergisi ödemiş olmasıymış.
Buna karşılık, tarihteki ilk *parlamento dışı muhalefet* gelişmiş ve
İngiltere'de 1845 yılına kadar bu kanunun değişmesi için mücadele
etmişler ve sonunda, başbakanın istifa etmesine de yol açacak şekilde
meclislerinden geçmiş. Bu da İngiliz ekonomi tarihinde Merkantilizm'den,
Serbest Ticaret'e geçiş olarak anılıyor.

--------------

Bu yazıyı çabuk yazmak gayesiyle link kullanmadım. Google emrinize
amade.

