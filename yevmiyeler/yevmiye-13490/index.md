Title: Yevmiye 13490
Author: Emin Reşah
Date: 2016-06-20 18:00:14 
DP: 13490 
Image: /img/header-90.jpg

## Obama'nın Adaleti

Bush'tan, ikinci Bush'tan hepimiz şikayetçiydik. Guantanamo'dan. Obama geldi, bir de Nobel ödülü verdiler, hepimiz sandık ki barış gelecek. 

Barış gelmedi. İşkencenin, dedikoduyla veya yanlış yerde bulunmaya hapsedilmenin yerini, üzerine uçan silahlı robotlar gönderip öldürme aldı. Bu *ilerleme* sayılıyor. Öldürülenlerin %90'ı, hasbelkader hedefin etrafında bulunan kişiler. 

Genel manada bunun edebiyatının  yapıldığını duydunuz mu?

## Kürt/Türk Mübadelesi


Türkiye'nin ayrılıkçı terörle mücadelesi daha ne kadar devam eder? Bunun cevabı herhalde şöyle: Kürtler ne zaman *ulus hakkından* vazgeçer?

Ulus hakkı dediğim, kişisel hak ve hürriyetlerden, azınlıklara verilmiş haklardan ayrı olarak, Almanlar veya Ruslar kendilerine ne kadar hakimse, o kadar hakim olmak. Kürtlerin hepsi bunu istiyor mu, hayır. Ancak isteyen bir kısmının olduğunu ve bunların da Türkiye'nin *demokratikleşip* daha fazla hak vermesiyle, diyelim ana dillerden birini Kürtçe yapmasıyla tatmin olmayacağını tahmin ediyorum. En başta federallik, sonra konfederallik, en son da bağımsızlık isteyecekler. 

Bu durumda, bizim bu ayrılıkçı terörü durdurmamız pek zor. Eskiden olsa, Osmanlıvâri çözümler üretebilirdik ancak medeni ülkeler safında yer almaya çalışan bir toplumun, artık eski usullerini de bırakması gerek. 

Burada benim aklıma terör suçlarına bulaşmış veya bunu destekleyenlerin, diğer ülkelerle, diyelim Irak'la mübadele edilmesi geliyor. Oralardan Türkmen getirip, Kürt göndermek. Bunu *bağımsızlık arzusunu* bir şekilde belli eden herkese tatbik etmek. Genel bir mübadele değil, çünkü Kürtlerin ekseriyeti zaten Türkleşmiş, kendisine Türk denmesinden rahatsız olmayan insanlar. Bunların huzurunu kaçırmaya, üzmeye gerek yok, bu da uygun bir şey olmaz. Ancak birisi kendisine *Türk* denmesinden hoşlanmıyorsa, Kürtlüğünden gurur duyacağı bir başka memlekete gönderilmesi herkesin hayrına. 

1924 Rum mübadelesi pek hüzünlü oldu ama bugün hala aramızda olsalardı, *İstanbul'u kurtarmak* gibi hedeflerine silahla ulaşmaya çalışsalardı, kavga hala devam ediyor olurdu. *Kürtlerin ulus olmaya hakkı yok mu* sorusuna, *yok* diye bir cevap veremiyorsak, onlardan bu hakkı isteyenlere uygun şekilde kapıyı gösterip, ulus hakkını doya doya yaşayacakları bir çözüm de bulmamız gerek.

## Osmanlı'nın Meşruiyeti

Kuruluş devrine kadar, Osmanlı devletinin kuruluş mitinin temel sebebi Moğollara karşı bir meşruiyet arayışıydı. *Neden Cengiz'in torunları değil de, adı sanı bilinmeyen Türkmenler yönetmeli.* Hatta Anadolu Selçuklularının varisi sayılan Karamanoğlu'na karşı bile kullanacak argümanlar gerektiğini tahmin edebiliriz. Onun için görülen rüyaların, yapılan kahramanlıkların, müslüman olan tekfurların hepsine biraz da bu gözle bakmak lazım.
