Title: Yevmiye 14022-16
Author: Emin Reşah
Date:  2017-12-05 16:49:09
Dp: 14022
Status: published
Image: /img/header-124.jpg

#### 1

Beni ciddiye almayın: Meister Eckhart'ı, Eckhart Tolle ile karıştıran biriyim
ben. Bu ikisini aynı zamanlarda duydum. Birincisi ortaçağ Hristiyan
ilahiyatçısı, ikincisi modern, *anı yaşa* muhabbetiyle kitap satan bir kimse.
İlk adamı, *sapıklıktan* yargılamışlar, *Tanrı cismani değil ama her yerde,
melekler de cismani değil ama her yerde değiller* demiş mesela, *biz bunların
arasındaki farkı nasıl bilebiliriz?* 30 kadar cümlesi *sapıkça* bulunduğu için
kilise tarafından yargılanmış.

Diğerinin *Power of Now* diye bir kitabını okumuştum. *Şimdinin gücü* *Doğu
dinlerini* Batı pazarı için yeniden yazan cinsten bir kitap. Faydalı ama eski
kitaplar daha iyi geliyor bana, Tao Te Ching falan. 

#### 2

Ortaçağ Hristiyan ilahiyatında *melekbilim* diye bir şey var. *Meleklerin
cinsiyetini tartışmak* bizde *anlamsız tartışma* demek ama o devirler için hayli
önemli konular. İki meleği birbirinden nasıl ayırdedebilirsin? Cismani değiller,
belli bir yerleri yok, belli bir formları yok... O halde nasıl olur da
birbirinden farklı iki melek olur?

Bu soru aslında *materyal olmayan şey, var sayılır mı?* diye bir soruya evriliyor.
Batı felsefesinin *materyalizme* ulaşmasındaki bir aşama bu. Melekler nerede,
aynı anda aynı yerde iki melek olur mu, diye başlıyorsun ve bakıyorsun ki
aslında var sayabileceğin her şeyin maddi bir *gönderimi* olması gerekiyor. Aksi
halde, varlık üzerine söyleyebileceğin pek fazla bir şey yok. *Melekler vardır*
diyorsun ve gerisi yok. Bu varlık bizim bildiğimiz varlık değil ama *yok* dersen
de *inançsız* oluyorsun, iyisi mi *vardır* diyeyim ve susayım.


#### 3

[Adam Oxford Hukuk'u bitirmiş ve bunun kendisine bir şey katmadığını
söyleyerek](https://t.co/6MHiOiRK6Y) üniversiteye dava açmış. Bence haklı.
Üniversite eğitimi *overrated.*

Bir yerde bütün işlere *alternatif maliyet* diye bakman lazım. *Bu işi yaparsam,
nelerden geri kalırım?* 2 yıllık yüksek lisans mı daha iyidir, 2 yıllık iş
tecrübesi mi? Falancayla evlenirsen, filancayla evlenemezsin, bu işe girersen,
şu işi yapamazsın, hayatı böyle yaşarsan, şöyle yaşayamazsın...

Bunları düşünmenin sonu yok, o sebeple olacak, kendimizi içinde bulunduğumuz
duruma uydurmak, durumların değerlendirmesini yapmaya çalışmak yerine,
bulunduğumuz yerin iyi olduğuna kanaat etmek daha kolay. 

Hepimiz bunu yapıyoruz --yapmak zorundayız.-- Ancak bunun yanında bir de ilgi
ihtiyacımız var, *tüm seçenekleri değerlendirmek* değil de, onun *edebiyatı*
var. Hayatımızın bir tek hayat olduğunu, başı sonu belli bir ip gibi dürülüp
bittiğinde artık devamının gelmeyeceğini tam manasıyla kabul etmek yerine, ipin
neden böyle olduğunu *sorgulamak.*

#### 4

Aşk hacısı. Sevdiğini görmek için yollara düşen. 

#### 5

Seni canlandıracak ırmağı nereden biliyorsun? Hayatın boyunca ölü bir balık gibi
yaşadın ama Musa'nın kaybettiği yerde tekrar dirildin.

Dirildiğin yeri özlüyorsun. Seni diriltecek ırmağı özlüyorsun.

#### 6

Parti kurmasam da parti programı yazasım var: 

- Partimiz memuriyeti bir kerede en fazla 7 sene ile sınırlayacak ve bundan
  sonra 2 yıl özel sektör tecrübesi isteyecektir. Savunma ve emniyet dahil tüm
  alanlarda, devletten maaş almanın üst sınırı bu olacaktır. 
  
- Partimiz sermaye ve üretim organizasyonları/şirketlerin veraseten temlikini
  sınırlayacaktır. Miras kalan şirket hisselerinin en az yarısı üçüncü şahıslara
  satılacak ve bu gelir, devlet tarafından bütün vatandaşların temel
  ihtiyaçlarının karşılanmasında kullanılacaktır. 
  
- Partimiz bütün vergileri en fazla %10 seviyesine getirecektir. Vergilerde
  istisnalar kaldırılacak, bütün özel ve tüzel kişiler gelirlerinin %10'unu
  devlete vergi olarak verecektir.
  
- Devlet sisteminde *üç başkanlık* olacaktır. Hepsi seçimle gelen yasama
  meclisi, yargı meclisi ve yürütme heyeti bulunacaktır. Partiler bunların
  hepsine aday gösterecektir. Yargı meclisi, devlet başkanı da dahil herkesi
  yargılayacak yetkiye sahiptir. Yasama meclisi, Yargı meclisini denetleme
  hakkına sahiptir. Yürütme meclisi bu ikisinin bütçelerini belirleyecektir. 
  
- Bunların yanında doğrudan devlet başkanına danışmanlık ve sorgulama yapabilen,
  her bir milyon kişide bir kişinin kurayla seçildiği milyonlar meclisi
  olacaktır. Her meslek odası, kendi içinde yarısı kura, yarısı seçimle
  belirlenmiş, meslekleriyle ilgili kanunları ve yönetmelikleri Yasama Meclisine
  gönderecek bir meclis belirleyecektir. 
  
- Partimizin temel amacı, zenginliğin adil şekilde dağıtılmasıdır. Yapay bir
  şekilde sınıflaşmanın önlenmesinden çok, sınıfların doğum şartlarından ziyade,
  yetenek ve toplumsal beceri gibi kriterlere göre belirlenmesini sağlayacak
  düzenlemeler yapılacaktır.

- İnsanların genel olarak haftada 20 saat çalışıp, 10 saat eğitim gördükleri, 15
  yaşından sonra çalışmaya başladıkları ve 70 yaşına kadar hem kültür, hem
  mesleki yönden eğitildikleri bir toplum düzeni amaçlanmaktadır. 

#### 7

Yürümeye mecbur olanın, her şart altında moralinin yüksek olması gerekir. Eğer
seni taşıyacak kimse yoksa, üzülmeye ve adımlarını yavaşlatmaya vaktin yoktur.
Ağlamak hayatta bazıları için lükstür. 

#### 8

*Belki dünya kainatın tımarhanesidir* demiş. Olabilir. Deliren ruhları attıkları
bir tımarhane veya varlığın özüne ihanet eden ruhların atıldığı bir hapishane. 

Dünya hayatı bana çok defa bir *askerlik* gibi gelir, vazife. Tayinin buraya
çıkıyor, *şark görevi* gibi, vazifeni yaptıktan sonra da gidiyorsun. Ne için
geldiğini bulmak da vazifenin şartlarından.
