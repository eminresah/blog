---
title: "Donarsak Ölürüz"
date: 2017-02-20 12:21:21
dp: 13734
featured_image: "/images/header-34.jpg"
images: ["/images/header-34.jpg"]
published: true
tags: ["siyaset"]
---



[Avrupa'ya dönersek ölürüz](http://gercekhayat.com.tr/avrupaya-donersek-oluruz/)
diye bir röportaj okudum, Profesör Teoman Duralı'yla yapılmış.

Avrupa'ya dönersek neden öleceğimizi, İran'ın kapıları her şeye kapatmak dışında
nasıl olup da *kendine has bir yol* çizdiğini, Rusya'nın nasıl bir alternatif
olabileceğini anlamadım. 

Anladığım şu oldu: Tarih pek çokları için faydadan çok zarar demek. Düşünceyi
öldüren, yalınkat sloganları *tarihte de böyle oldu* deyince yutturabildiğiniz,
durumların arasındaki farkı anlamayanlar için hep tekerrürden ibaret kalan bir
*ilim*. 

Röportaj sonunda gayet tanıdık, *Avrupa'nın ilmini alalım, adetlerini almayalım*
noktasına çıkıyor. *Kuantum Fizikçisi varsa gitsin öğrensin, herkes gitmesin
Avrupa'ya diyor* mesela. 

Olur. 

Dünyanın aldığı sosyal şekli, benim bu röportajı okumamı ve sizin de bu yazıyı
okumanızı sağlayan Internet'i, Nükleer, biyolojik ve sosyal silahları, Bağımsız
Yapay Zeka'yı, global sermayenin sınırları eritmesini falan hesaba katmadan
*tarih* okumak, bunlardan bir fayda devşirmek... Devşirdiğini sanmak. O fikirle
*Rusya'ya dönelim, Avrupa'ya dil çıkaralım, Amerika'ya nanik yapalım* demek.

Günlük siyasetin koridorlarında herkesle yakınlaşıp uzaklabilirsiniz ama basit
bir kaide vardır, *uzaktaki düşman yakındaki düşmandan yeğdir.* Bizim son
dönemdeki asıl sıkıntımız uzaktaki düşmanın artık yakındaki düşmanlarımızla
uğraşmak istemeyişi ama bizim bunu nereye kadar bir denge siyaseti haline
getirebileceğimiz muamma. Üç kişiyle dans etmeye çalışanın ayakkabısının sağlam
olması gerekir, bizimki azıcık zorlasan patlayacak cinsten.

-----

Tarihi severim, bir yerde *Atalar adına* konuşmaya imkan sağlar. *Tarihçiyim*
deyince bu memlekette *süksesi* çok iyi. Zamanımızın en az bulunan ve en değerli
materyallerinden birini, *büyük hikayeyi* sunuyor tarih bize. Bu
güzel. Amerikalılar mesela yapay bir takım kahramanlıklar oluşturmak zorunda,
bizde zaten var o, 600 senelik Osmanlı tarihinde çok.

Ancak derdimiz bu tarihin bizi hep geriye bakan bir millet yapması. *İngilizler
zamanında şunu yapmıştı*, *Ruslar şöyle yapmıştı, şimdi yine öyle yapacaklar*,
*Araplarla şöyleydik, şimdi böyleyiz* diye giden bir hikaye anlatma
sanatı. Kimsenin oturup ileriye dönük bir fikir geliştirdiği yok, tarih
sermayemiz çok nasılsa, oradan az bilinen bir hikayeyi anlatırsan *fikir*
üretmiş oluyorsun.

Onun varacağı yer de, sansürden geçebilmiş kitapların ortalama 200-500 (adet)
baskı yapabildiği İran'ı övmek oluyor.

Tarihe bakacaksak en iyi yol şudur: Biz de diğerlerinin geçtiği yollardan
geçeceğiz. Türkiye'deki sosyal dönüşüm de, bir şekilde onlara benzeyecek. Dini
düşünce onlarda nasıl zayıfladıysa, bizde de zayıflayacak. Milliyetçilik nasıl
zayıfladıysa, bizde de zayıflayacak. Türkiye onlardan öz itibariyle farklı
değil, özel durumları var, Kürtler milliyetçiliğe, tembel jakobenler dinî
düşünceye itiyor ama bunların da bir yere götürmeyeceğini bir safhada
anlayacağız.

İran da bir gün anlayacak. Rusya da anlayacak. Onlar da *Avrupa'ya dönmüş*
olacak o zaman. Çünkü mevzu Avrupa değil, birey ve onun aklı. *Batı'dan kaçalım*
diyenler, bireyden korktukları için bunu söylüyor, Batı'nın silahından
korktukları için değil. Çünkü birey soracak, *neden milliyetçi olmam gerekir,
Türklerin ulus olmaya hakkı var da, neden Kürtlerin yok?* Bunu cevaplamama
ihtimali Avrupa'da yok ama *milliyetçiliğin* cari olduğu yerlerde, *devletimizi
zayıflatmamak için* diyebilirsin. *Devletimiz neden milliyetçiliğe muhtaç* diye
sormaya fırsatın bile olmaz. 

Velakin zaman artık o zaman değil, *sus* deyince susmuyor insanlar, konuşmak
için imkanları çok geniş. Konuşmaya konuşmayla karşılık vermek için de, zeminini
sağlam oluşturman, ödevini yapmış olman lazım. Ödevini tarih okuyarak yaptığını
sanırsan, sınavda sana beklemediğin yerden soru gelince düşüverirsin.

