==============
Murakabe 12821
==============

:date: 2014-11-23 02:18:14 +0200

.. :Author: Emin Reşah
.. :Date:   12821

Artık günlere denk gelen kelimeleri de yazabilirim.
`dervaze'de <http://dervaze.com>`__ ebcedle de arama yapılabildiğine
göre, mesela bugünün sayısı 821, karşılığı nedir diye bakabilirim.

/Ahger/ (اخگر) diye bir kelime var , sonra hodrey (خودراي), izahen
(ايضاحا), şenaat (شناعت) ve tekrar (تکرار). Ahger ne demek ki?

Kor. *ahger-i sûzan*, yakıcı kor demekmiş. *hodrey* başına buyruk.
*İzaheni* izah etmeye gerek yok herhalde. şenaat kötülük ve tekrar ve
tekrar.

Başına buyruk bir kor parçası şenaatini izah için tekrar tekrar...

Evet, böyle hikayeler uydurabilirsin. Ahger-i hodrey şenaatin izahen
tekrar ve tekrar...

Biraz daha zorlarsak okuyan kalmayacak.

Bugün bunlarla alakalı ne geldi başıma diye bakıyorum, yok bir şey.

Ama bunlar zaten yarının. Malum gün akşam ezanıyla değişiyor, bunu da
akşam 6'ya sabitlemiştik. Bugün 12820'ydi. 820'de ne var?

İzah (ايضاح), vüzuh (وضوح), maişet (معيشت), kışkış (قيش‌قيش), muhassas
(مخصص) diyor. Bugün kime ne izah ettin? Neyi vüzuha kavuşturdun? Maişet
gayesiyle kimleri kışkışladın? Muhassas da tahsis edilmiş demek. Kime ne
tahsis ettin?

Biraz yazı yazdım ama neyin vüzuha kavuştuğunu bilemiyorum. Kimseyi
kışkışlamadım. Bilakis Tunuslu misafirler geldi, onları bekledim. Maişet
derdi her zamanki kadar mevcuttu. Evi Tunuslulara tahsis ettim. Buradan
tutturabilirsin.

Eğer yarın çok sıcak olur ve başına buyruk birinden kötülük gelirse,
yeni bir fâl usulü bulmuş olursun. Çok da İslamî duruyor.

Ebcedî fal. Yıldıznameden daha sağlam olacağını tahmin ediyorum. Her
güne sekiz on kelime yazacak kadar genişletince sözlüğü, insanların
doğum tarihlerini alıp, ertesi günleri hakkında yedi kelimeyle hikaye
yazan bir servis bile açabilirim.

Bu daha çok tutulur herhalde Osmanlıca imladan. Doğum tarihini yaz,
yarının nasıl geçeceğini söylesin.

Bence bizi felsefeye boğmak yerine böyle işlerle uğraşsan, hem
insanların kalbine bir südûr, zihni yaralılara bir şifa sunmuş olursun.

Günde 500.000 kişiye dağıtılan bir gazetedeki 12 gruptan birine göre
gününün nasıl geçeceğine inanan, doğum tarihine göre çıkarılmış
kelimelere haydi haydi inanır değil mi? Hatta buna her çeşit Gematria,
Kabala, Ebced hesabını ekleyip, isimden karakter tahlili, doğum yerinin
enlem ve boylamından kader tayini, nüfus cüzdanındaki cilt no ve hane
no'dan ahiretteki mertebe hesabı gibi diğer *hizmetleri* de devreye
sokabiliriz.

Daha çok *getirisi* olacağına da inancım tam.

Madden ve manen. Tabii ki daha çok getirisi olur. İnsanların sıkıldığı
konularda yazıp durmaktan ne fayda gördün şimdiye kadar, kendini de
sıkmaktan başka?

Haklısın. Çok haklısın. Ancak insanların bu *çok önem verdiği*
meseleleri azıcık da olsa dert edebilmek lazım.

Dert etmene gerek yok, ilgilensen yeter.

Zaman ayırmak lazım işte. Dert etmek dediğim o.

Zaman ayıracak ve hayatlarında bir fark yapıyormuş gibi yapacaksın.
Söylediğin şeylerin onların derdine deva olacağını düşüneceksin ki,
onlar da buna inansın. Sen maşallah tam tersi, *ne desem faydasız* diye
giriyorsun bütün konuşmalara.

Ne desem faydasız ama.

İnsanlar neden konuşuyor o zaman?

Bu *faydasızlığı* unutturmak için. Oyun olsun ki zaman çabuk geçsin.
İnsanın can sıkıntısından daha büyük düşmanı yok, konuşmanın ve okumak,
seyretmek gibi ona benzer faaliyetlerin amacı bu. Hatta İnsanların pek
çoğu için *çalışmak* da bu anlama geliyor.

Ama ne yapsın insanlar? Onun yerine ne olabilir?

İşte. Hiçbir şey yapmamak insanın elinde değil.

Sen de bu konuda onlara yardımcı olabilirsin. Eğlenecekleri,
birbirlerine anlatacakları hikayeler yazabilirsin, onlara hayatlarının
nasıl geçeceğini veya öldükten sonra ne olacaklarına dair güzel
hikayeler bulabilirsin. Bu konularda yeteneğin varsa onlar da seni
ilgiyle, parayla ve buna benzer şeylerle ödüllendirir.

Her akşam oturup bu *hikayeleri* yazıyorum, evet.

Bu hikayeleri büyütmelisin. *Zerkubia'yı* bir *felsefe romanı*
havasından çıkarıp, daha fantastik, dağlarında atların koştuğu ve
adalarda kralların birbirini boğazladığı bir romana çevirebilirsin.
İnsanların hayatı zaten zor, neden daha zorlaştırıyorsun?

Rol yapamıyorum, belki sorunum budur. Üzerine gelen treni gördükten
sonra arkasını dönüp, o hepimizi çiğneyinceye kadar panik yapmamaları
için insanlara masal anlatmak. Buna benziyor *edebiyat* dedikleri. Her
türü böyle.

Treni durduramadığına göre yapabileceğin ne var başka? Şurada üç gün
daha yaşayacaksın ve dünyayı aynı zaman diliminde paylaşmış diğerlerine
karşı da vazifelerin var.

Evet ama treni gördüğüm halde, dönüp, onlara içinde tren olmayan
hikayeler anlatmamı bekliyorlar. Karanlık tünelde rayların üstüne kim
daha çok oturmuş, bunun dedikodusunu yapmamı bekliyorlar. Duvarların
neden nemli olduğunu, rayların arasındaki taşların neden sivri olduğunu
bulmamı istiyorlar. Bunları da birazdan üzerimizde olacak tren orada
değilmiş gibi yapmam gerekiyor. Ondan bahsedersem herkesin tadı kaçıyor.

Herkes biliyor aslında. Tadı kaçan sadece senin gibi bunları fazla
ciddiye alanlar.

Peki bunu nasıl bu kadar unutmuş gibi yapıyorlar? Hayatlarından çıkarmış
gibi, tren onlara gelip fren yapacakmış gibi yapıyorlar?

Bunu özellikle yaptıklarını sanmıyorum. Ancak hissi olarak kendilerini
treni hatırlatmayacak işlerle meşgul ediyorlar. Boş bulunmanın bu kadar
sıkıntı vermesi bundan.

Sözlerin bana çok yalınkat geliyor. İnsanların bu kadar *basit*
olabildiğine inanmıyorum.

Sözlerim tabii ki yalınkat. Eğer yeterli olsalardı yazmayı bırakırdın.
