Title: Yevmiye 14024-23
Author: Emin Reşah
Date:  2017-12-06 23:24:32
Dp: 14024
Status: published
Image: /img/header-91.jpg

#### 1

Sevmek için sevdiğinin bundan haberi olması gerekir mi?

Sevmek için sevilmek şart mıdır? Bunu ne kadar beklersin? Beklemeli misin?

Bana kalırsa ---kalmaz--- insanın sevme ihtiyacıyla, sevilme ihtiyacı
birbirinden ayrıdır. Bu ihtiyacın aynı kişi vasıtasıyla *giderilmesi* ideal
olabilir ancak pek çok zaman gerçekleşmez. 

İnsan sevmek zorundadır. İnsanı sevmezse, kediyi köpeği sever. Onu sevmezse,
böceği sever, elmayı sever, soyut bir takım kavramları sever. 

Bunun yanında bir de sevilme *ihtiyacı* vardır. Sevilmek bir yandan sorumluluk
demek olduğu, sevildiğin kişiye bir *borç* yarattığı için tehlikelidir. Kimisi
bu borcu üstlenmez, bazısı reddetmek için *sevilmemek* ister hatta. *Bana beni
sev mi dedim?* 

Sevmek ve sevilmek arasında doğrudan bir ilişki olsaydı, muhtemelen hayatımız
çok kolay ve edebiyatımız bomboş olurdu. Bu *borç* ve *alacak* dengesinin,
kimisi lehine, kimisi aleyhine değişip durmasından dönüyor dünya. 

O halde sevmekle sevilmek arasındaki denge nasıl kurulur? *Mülkiyeti ilga ettim*
diyen komünistler gibi, *bundan sonra herkes sevdiği tarafından sevilecek*
diyebilir miyiz? Mülkiyeti ilga etmek bile daha mümkün, bundan. 

O halde, söyleyebileceğimiz herhalde en fazla şu: Mümkün mertebe sizi sevme
ihtimali olmayanlara fazla borç çıkarmayın. Oluyorsa da sabredin, ne yapalım?
Hayatın adil olmadığını öğrenmek için insanın aşk acısı çekmesi gerekmez. 

#### 2

Konuşacak konu bulamıyorsan, aklından bir harf bul, onunla bir kelime yap, ondan
bir soru üret, onu sor ve devam et. Tıkanınca tekrar edersin. 

Burçlar da bana benzer bir vazife görüyor bana göre. *Yengeç* burcuyum deyince,
*ay siz de şöylesiniz, böylesiniz* demek için bir fırsat. *Başkaları böyle
değil* demek değil, insanların ne olduğuna değilse de, hakkında neye dikkat
edeceğimize *burçları* karar veriyor. 

Benim de evden çıkmayı sevmeyen ve annesine *aşşırı* düşkün olmamı burcumla
açıklıyorlar mesela. Fazla romantik, derdini doğrudan söylemek yerine dolandırıp
söyleyen, insanları bulunduğu yere getirmek için *ufacık tefecik* oyunlar
oynayan biri olmamın, burcumla alakası olduğunu söylüyorlar. Anneme düşkün
olmamın bana kalırsa daha basit açıklamaları var, diğer karakter özellikleri de
*kime göre, neye göre, hangi durumda?* diye cevaplanmalı ama neticede muhabbet
yürüyor mu, yürüyor, ben de tipik Yengeç burcunu oynuyorum.

Kendimde sevmediğim ne kadar özellik varsa hepsi burcumdan. Benimle bir alakası
yok, burcum beni böyle yaratmış. Ben çok dışadönük biri olacaktım, burcum Yengeç
olmuş, *evcimen* olmuşum, aslında annemden uzak durmaya çalışacakmışım, burcum
Yengeç olunca böyle olmuşum.

Buradaki *zihin hasarı* hayli kalıcı. Bir şekilde hayatı *natal haritalardan*
okumaya başlayınca, insanın her derde deva bir ilacı oluyor. Bütün ruhi dertlere
efektif bir ilaç.

#### 3

> *Bilmenin bilinmezliğini bilmek, hakiki mükemmelliktir.* --Chuang Tzu

Bilmek nedir? Bilmeyi nasıl bilirsin? Bilmek bilinebilir mi? 

Bilmenin bilinmeyeceğini bilirsen, hakikate yaklaşmış mı olursun?

Çünkü beni bilen ben miyim? Yoksa beni bildiğinde ben, benden başkasına mı
dönüşüyor?

#### 4

Ben *sınıf bilinci* olan bir erkeğim. Bu şu demek: Ortada bir kavga olduğunda,
erkek tarafını anlamaya çalışırım, zihnimi yoran neden onun öyle davrandığı
olur. 

Evlilik konusunda bir süredir şunu farkettim: Erkeğin kadını (anlaşma olmadan)
*hasarsız* boşaması neredeyse imkansız. *Hasarsız* derken, maddi hasardan
bahsediyorum. Hukuk önünde erkeğin sorumluluğunu yerine getirmediğini isbat
etmek kolay, neticede madden ölçülebilir sorumlulukları var. Kadınınkiler böyle
değil, hukuk kadına net bir sorumluluk yüklemiyor. Belgelenmiş şekilde
aldatmadığı sürece, ispat etmesi hemen hemen imkansız kusurlar. Ne diyeceksin,
*her gün evi süpürmüyor* mu diyeceksin, *çok dedikodu yapıyor* mu?

Bu durumda da erkeklerin *kendi bildikleri hukuk* devreye giriyor. Zaten
ekseriyeti kendini ifade etmek, hukuki yolla adalet aramak gibi *uzun işleri*
pek sevmez. Ayrıca pek bir umut da yok, kadın boşanmak isterse haklıdır,
istemezse de haklıdır diye *öntanımlı* bir hukuk sistemimiz var. 

Bunun sonucu nedir? Erkeklerin kendilerini hapsedilmiş gördüğü evlilikler. Eğer
*dırdır* veya *savurganlık* bir hukuki sorumluluk yaratmıyorsa, bunu *hukukun
önüne* getirmek imkansızlaşıyor. Ayrıca evin içi, büyük ölçüde kadının iktidar
alanı, orada olanın erkek tarafından mahkemeye sunulması ve ispatlanması
imkansız. Dava dilekçesine *her gün domatesli makarna yapıyordu* diye yazsanız
bile, bunun için bulacağınız şahit yok. Şahit yoksa, malum, yazılanlar da
hikayeden ibaret.

Erkeklerde bunun getirdiği bir yılgınlık var. Zaman zaman patlayan şiddet
olaylarının en azından bir kısmının da bununla ilgili olduğunu düşünüyorum.
Başka bir tarafı, *erkeklerin gayrıresmi olarak birbirini kollaması* olarak
ortaya çıkıyor, diyelim kadın karakola başvurup şiddet gördüğünü söylüyor ama
karısından ikrah etmiş bir polis tarafından umursanmıyor. Erkeklerin birbirini
mesela aldatma konusunda suçlamayışı da büyük ölçüde bundan, kadın şiddet
gördüğünde 10 erkekten 9'unun içten içe *acaba ne yaptı da bunu haketti* diye
düşünmesi de bundan. Türk toplum yapısında evin içinde kadının bir iktidarı var
ve erkekler de buna pek çok durumda ancak *pasif agresif* direnebiliyor.

Erkeklerin aile hukukuna güveni kalmazsa, kadınların da daha mutlu olacağını
sanmam. Erkeklerin net sorumluluklarına karşılık, ya kadınlara da net
sorumluluklar verilmeli veyahut kadının maça 5-0 galip başladığı hukuk düzeni
düzenlenmeli. Aksi halde *bu erkekler neden evlenmiyor?* sorusunu sora sora,
memleket dev bir huzurevine dönecek. 

Şahsen evlilikle münasebetimi *maslahatgüzarlık* seviyesine indirdiğim ve bundan
sonrası için de inşallah öyle yanlışlardan artık uzak duracağım için, beni pek
ilgilendirmiyor ama erkek tarafından bakınca durum bu. 

#### 5

Kadınlar neden evleniyor? Gördüğüm kadarıyla *evlilik* pek çoğu için bir
*basamak* bir *başarı* bir *rütbe.* *Koca* pek çokları için, birbirlerine
gösteriş yaptıkları bir araç, amaç diğer kadınlar arasında daha muteber olmak.
İstisnalar vardır, belki, ancak evlilik dediğimiz kurumun kadınlar için önemi,
kocalarından kaynaklanmıyor.

Hayatının ilk yirmi küsur yılında doymamış bir takım maddi açlıklar, nihayetinde
çıkıyor. Bunlar evliliğin devamında da kendini gösteren alışkanlıklar.
Gösterişin de sonu yok, eğer insanlardan gelecek üç kuruşluk ilginin, parlak bir
takım lafların doyurması gereken benliğe sahipseniz, mezardan önce gösteriş
merakının sonu gelmeyecektir. *Ben şu muhitte oturursam, bana daha iyi
bakarlar*, *şu arabayı kullanırsam daha havalı olur*, *şu telefonu alırsam, daha
ilgi çeker* diye uzayıp gider. Gerçi evliliğe de gerek yok, *sevgili* edinmeyi
*başaranların* kiminde de en ucuz ve bayağı haliyle, *sevgilim bana 5000 liralık
hediye aldı, kocam olsaydı almazdı* gibi *hayat felsefelerine* evrilen bir konum
bu. Gösteriş zindanı.

*Bu zindana giren, umudunu dışarıda bırak çünkü asla doymayacaksın.* 

Nihayetinde o açlık suratlara sirayet ediyor, maymun gibi kararmış bir takım
sıfatlar beliriyor. Gösteriş merakından en olmaz taklaların atıldığı, en saçma
durumların normalleştirildiği, insanın kendine saygısı kalmayıncaya kadar
kıvrandığı durumlar. Gösteriş hastalığı bir defa bünyeyi sardığında, ondan başka
hiçbir şeyi anlamı kalmıyor, her şey onun için bir araç, onun yanında hayatın
tüm diğer doğruları anlamsız.

Evlilik bu değil, erkeklerin de buna alet olmasına gerek yok. 
 
