---
title: "Yevmiye 12897"
date: 2015-11-13 23:20:13 +0200
dp: 12897
draft: true
tags: []
---

Uyandıran düşünceler. Uykunun gerisinden gelen düşünceler. Kimseye hayrı olmayan
düşünceler.

Düşüncenin uyutanı mı daha makbul uyandıranı mı?

İnsanın uykusu mu daha iyi, uyanıklığı mı?

Kim için daha iyi? Kendileri için daha mı iyi? Uyumak ve unutmak varken, neden
hatırlasın insan?

--------------

Bazı zamanlar mutluluğun resmi gibi geliyor hayatım kendime. İnsanın *farklı
olmak* için çabalayıp, sonunda aradığı tüm farklılığın aynılıkta, iki yavruda
olduğunu keşfetmesi. Hiçbir zaman çocuk meraklısı olmadım, hatta insanların
çocuk sahibi olmadıklarına neden üzüldüğünü de kavramam zor oldu. Hala mümkün
değil.

--------------

Bir yakınım 12 yaşındakini çocuğunu kaybetti. 98'de. Kaç yıl olmuş? 16.
Geçenlerde cenazesinden sonra bir akrabasının kendisine "keşke benim de çocuğum
olsaydı da bir mezarı olsaydı" dediğini söyledi. Aynı kanaatte değilim. Çocuğum
olmasaydı üzülmezdim, şimdiyse bulduğunu kaybetmek gibi görünüyor.

--------------

İnsanları anlayamıyorsan, neleri kaybetmekten korktuklarını soruştur.  İnsan
için kaybetme korkusu, kazanma isteğinden kat kat güçlü. İnsanlara hayatlarını
değiştirmelerini salık verirken de, benzer bir bağa karşı savaşıyorsun. Onlara
*daha iyi* olacaklarını söylüyorsun ama onlar ellerindekini kaybetmekten
korkuyor.

Güven varsa, insanlar ellerindekini kaybetmekten korkmuyorsa, topluma bir
değişim getirebilirsin. Geçen bir arkadaşım *Tayyip'in sarayından* bahsetti de,
çocukluğumun Rumen diktatörünün sarayına benziyormuş.  Gitmesini çok
istiyorlar. Ancak onun gitmesini istemeyen insanlara güven vermek ellerinden
gelmiyor. Kazanacağım bir şey olduğunu sanmıyorum ama hadi kazanacak bile olsam,
eğer elimdekini kaybetme ihtimalim olduğunu düşünüyorsam *muhafazakar*
olurum. Erdoğan insanlara ellerindekini kaybetmeyecekleri güvenini vererek
iktidara geldi. Türkiye'nin zavallı muhalifleri ise, bu güveni vermekten
aciz. *Uğraşıyoruz, uğraşıyoruz, neden değişmiyor* sorusunun cevabı bu.

--------------

Nişanyan batılılaşma ve Atatürk hakkında bir iki blog yazısı yazdı.
İlginç. İnsanların dönüp dolaşıp, sonunda *Doğu-Batı* ikiliğine düşmesi.
Mecbursun, bir tarafı seçeceksin.

Ne Batı onun anlattığı kadar hürriyet mahfili, ne Doğu onun inandığı
kadar özgürlükten uzak. Batı'nın iyi, Doğu'nun kötü durumda olmasının
tek açıklayıcı sebebi, birinin yayılacak alan bulması ve bu alanı
sömürecek düzen kurması, diğerininse kendi değerlerine inanacak kadar
*saf* olması. Haiti'nin tarihine bak mesela, neden Fransızların
*Hürriyet, Müsavat, Uhuvvet* isteyen ordusu gelip, Haiti'de isyan eden
ve yine *Hürriyet, Müsavat, Uhuvvet* isteyen kölelerle savaştı? Özgür
beyaz nüfusun on katından fazla köleyi idare etmesi, hangi *insani
değerlerle* ilgiliydi? Kölecilik bizde de var ama hadi bir Doğuluyuz,
zaten değerimiz yok. Yeni Dünyayı ve Afrika'yı inim inim inleten
kölecilik neydi?

Doğu'nun suçu var. Amenna. Ancak bu suç belki saf olmaktan, belki kendi
değerlerine fazla itibar etmekten, belki değerleriyle dünyası arasında uçurum
bulunmamasından. Bizde protestanlık yoktu çünkü ulema Katolik kilisesi kadar
azmadı. Bizde kapital yoktu, çünkü Batı Hindistan Şirketi'nin en önemli ticareti
sayılabilecek kölecilik yapamazdık.

Osmanlı'nın da elinden gelseydi herhalde kölecilik yapmak isterdi. Ancak coğrafi
kısıtlar vardı ve dedik ya, elindekini kaybetme korkusu, kazanma ihtimaline
galebedir. İşler iyi giderken ihtiyacı yoktu, tüm medeniyetin merkezindeydi,
işler kötü giderken de ona ayıracak imkanı yoktu. Bir de bizde Avrupa'dakine
benzer din savaşları olmadı, nüfusun kaçacak yer ihtiyacı yoktu, olsa da zaten
Cebelitarık'ı aşıp Yeni Dünya'ya gidemezlerdi.

Nihayetinde tüm bu Yeni Dünya macerasından bir deniz ülkesi İngiltere'nin
kazançlı çıkması sürpriz mi? İngilizlerin daha akıllı olması mı, bireye daha
saygılı olması mı, yoksa kara ordusuna ayıracakları kaynakları bahriyeye
ayıracak imkanlarının olması mı?  Adamız vardı da başka yere koloni kurmadık mı?

Bu *Batı'nın bireyciliği, Doğu'nun toplumculuğu* bıkkınlık veren bir
slogan. Geçen bir yerde Osmanlı devrinde Kayseri tarihini okuyorum, bazı
tarihçilerin Ragusa (Dubrovnik) misali bir *serbest şehir* olduğunu iddia
edeceği kadar kendi kendine yönetildiğini yazıyor. Sonra Nişanyan'dan geliyor
Doğu'nun toplumculuğu, devletçiliği, birey tanımazlığı vs. Birey her yerde
bireydir, imkanı ve gereği varsa ağasına da, paşasına da, devletine de höst
der. Toplum da her yerde toplumdur, bireyi kendi için kullanmaya çalışır ve onu
kısıtlar. Eğer bireyin kaçacak bir yeri yoksa, toplumun değerleriyle imkanları
arasında uçurum yoksa, yani toplum bireyi bir şekilde yontacak imkana sahipse,
toplumun dediği olur. Avrupa toplumu, çeşitli sebeplerden dolayı bu *bireyi
yontma* becerisini kaybetmişti. (Çoktan geri kazandı, hepimizi yontmaya
çalışıyor hatta.)  Hristiyanlık, İslam ve Doğu dinlerinden daha iyi olduğu için
değil, daha zorlama ve saçma olduğu için bilimciliğe sebebiyet verdi. Elimizdeki
dünya görüşü mükemmel olmasa da, idare ettiği için onu değiştirmek için canımızı
ortaya koymaya gerek duymadık. Osmanlı hastaydı mastaydı ama çökmesi 300 sene
sürdü. Ya o kadar hasta değildi, ya diğerleri de o kadar sıhhatli
değildi. Britanya İmparatorluğu bile Napolyon'dan sonra dünyaya 100 yıl liderlik
edebildi, Birleşik Devletler'in liderliği de kaç sene sürecek meşkuk. Osmanlı
hastaysa, onlar daha hasta.  Britanya'nın 100 sene daha yaşayacağına itibar eden
var mı?

Doğu yeniden yükseliyor. Yükseldikçe Doğu'nun *daha bireyci* olduğunu ve devlete
isyan edebildiğini göreceğiz. Batılıların giderek daha toplumcu ve tutucu
olduğuna şahit olacağız. Hristiyan tutuculuğu değil ama başka bir şeylerin,
muhtemelen ırkçılığın tutuculuğu. *Doğu'nun toplumculuğu, Batı'nın
bireyciliğinin* yalınkat bir slogandan ibaret olduğunu göreceğiz. Biz
görmeyeceğiz belki ama bizden sonrakiler görecek.

