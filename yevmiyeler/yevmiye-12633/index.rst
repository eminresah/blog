===============
Yevmiye - 12633
===============

:date: 2014-11-23 02:18:14 +0200

.. :Date:   12633

/İnşallah kınadıklarını yaşarsın./ İnsanın ömrünün ikinci yarısı, ilk
yarısında kınadıklarını yapmasıyla geçiyor sanırım. benim kınadığım pek
bir şey yoktu. O sebeple olacak, hayat bir durgunlaştı.

Can sıkıntısının en önemli kaynağı nedir? Hayatında ya çok kolay, ya çok
zor problemler bulunması mı? İngilizin *engaging* dediği seviyede
dertler lazım herkese, bir yandan çözebileceğine kanaat edeceksin, bir
yandan da zorlayacak. Kendinden fazla emin insanlar, eğer numara
yapmıyorlarsa, çok sıkılıyor olmalı.

Oyunları da böyle ayarlamaya çalışıyorlar. Candy Crush'ta oynadığın
seviyeyi iki üç kez geçemeyince, işin rast gitmeye başlıyormuş. Bu
oyunların çoğunda psikolog danışmanlar kullanılıyor, *uygun seviyede*
bağımlılık üretmek için.

--------------

En iyi bilgisayarım evdeki bir masaüstü sistem. Dışarda çalışmam
gerektiğinde, uzaktan ona ``ssh`` ile bağlanıp çalışıyorum. Ancak şu
sıra Internet bağlantımız hayli dalgalı. *Aynı subnet altında* pek sorun
değil, dışardan gelen bilgi o kadar da hayati olmuyor, Internet'in
kesilmesi işimi yavaşlatır ama engellemez. *Google* yerine ``grep``
kullanmam gerekir ve belki biraz da kod okumam ama bir süre Internet
olmazsa hayatım kaymaz.

Dışardayken eve bağlanamayınca kalıyorum *böyle*.

Bunun çözümü yok. Daha doğrusu çalışabileceğim bir bilgisayarı yanımda
taşımaktan başka çözümü yok. Evin dışında, mesela Amazon EC2'den bir
bilgisayar bulsam, evin Internet'i kesildiğinde bu sefer yine
çalışamayacağım.

O sebeple kendime, seçimlerden sonra bir bilgisayar hediye edebilirim.
Hala çok kritik gelmiyor. Eski bilgisayarlarla da yapacak iş
bulabiliyorum. Hatta geçen gün, 9 yaşındaki T42'nin fanını tamir
ettirdim ve yazı bilgisayarı olarak kullanmaya başladım. Üstüne XWindow
bile kurmadım, yani, bilgisayar sadece terminalden çalışıyor. O kadar
eski değil aslında, hatta 1400x1050'lik ekranına hayranım ve XMonad'ı da
rahat rahat kaldırır ama *distraction* engellemek için iyi bir yol
sadece terminalden çalışmak.

--------------

Çağımızın en önemli hastalıklarından biri, bir mesele üzerinde düşünür
ve çalışırken telefonun çalması, aklımıza bir şeyin gelip Internet'e
bakmamız, birinin gelip bir soru sorması ve düşünceleri dağıtması vs.
*Distraction*: aklımızı çelen, çelmeleyen çok şey var. *Akıllı*
telefonlar da bunların başında.

İnsan bununla aktif olarak mücadele etmeli. En azından üretken olmayı
amaçlayan insan. Hayatını hücum eden notifikasyonlara bakmakla geçiren
de çok ama onların belasını Allah vermiş zaten.

Mutluluğun yaptığın işte kendini kaybedecek kadar derinleşmekle önemli
bir ilgisi var. Zamanımızın alet edevat ve ahbabı, insanı hiçbir zaman
bu kadar rahat bırakmıyor. Önceden kapınızı kilitleyip, telefonu fişten
çekince rahattı, şimdi odada dışarıya bağlanacak ve dışardan size
bağlanacak çok alet olunca bunların hepsini tek tek kapatamıyorsunuz.

Bir de beklentiler değişti. Telefon edince hemen çıkmasını bekliyorsunuz
birinin. (Beni beklemiyorlar, genelde telefonla aranınca kolay bulunan
biri değilim.) Onlar da telefona karşı dikkatli olmak zorunda kalıyor.
Dışardaymış gibi yapamıyorlar, her daim *online* olmalarını bekliyoruz
ve biz de bu beklentiye cevap vermeye çalışıyoruz.

/Dünya hızlandı/ ya, ondan.

Aslında insanların çalışmaları yavaşladı. *Gerçek* iş yapmak, gerçekten
bir şeyler bulmak, üretmek, anlamak, öğrenmek daha zor. Artık her şey
daha yalapşap yapılıyor, hızlıca, fazla derinleşmeden. Üniversiteden
mezun olmak 10 sene önceye göre daha kolay, sadece bizde değil herhalde
her yerde böyle. Kitap yazmak daha kolay ama iyi kitap yazmak daha zor.
Program yazmak daha kolay ama sorun çözmek daha zor. Çünkü kolay
fırsatlar, insanları cezbediyor, bir sonraki notifikasyonun hayatınızı
değiştirme ihtimali, on sene süren yükler almayı engelliyor. Bu yazıyı
buraya kadar okumak bile, insanların ekseriyetinin yapamayacağı bir iş
haline gelmiş durumda.

/Distraction/ çağın vebası gibi, zihinlerin vebası gibi. Herkes her an
birbirini *dürtmekle* meşgul. Gerçek konuşmalar, anlamlı ve derin laflar
peşinde de değiliz, *şunu yedim, bunu içtim, sevgilimi özledim, kızı
gözledim* lafları. Internet'in bir *fitne* olmasının önemli bir tarafı
bu: İçerik yavan, bunu biliyoruz, aslında bize bir şey katmadığının da
farkındayız, önemli bir şey yok ama ondan ayrılınca sanki çok önemli
şeyler kaçıracakmışız gibi hissediyoruz.

Bir yerde bir olay olsun, biri check-in yapsın, biri yediği pastanın
fotoğrafını paylaşsın, biri bana selam versin iki laflayalım, bir
takipçim daha olsun, biri beni *retweet* etsin de hayat güzelleşsin diye
bekliyoruz. Bunun sonu yok. Buna ayırdığımız zaman, hayatın
hızlanmasının getirdiği zamandan çok daha fazla. Onun için gerçek iş
üretmek, gerçek peşinde koşmak, gerçek yazılar okumak daha zor artık.
