---
title: "Yevmiye 12999"
date: 2015-02-15 23:18:23 +0200
dp: 12999
draft: true
tags: []
---

Gündemle ilgili yazı yazıyım diye twitter'a bakayım dedim. Zihnime bir
konu yapışmadı. Özgecan isimli bir kızcağızı öldürmüşler, dün karım
söylemişti. Üzüldüm, rahmet olsun.

Faillerin idam edilmesinden bahis: İlk tepkim buydu, ikincisi de hadım
edilmeleri. Bunlar gideni getirmez. Yeni vak'aları engellemekte ne
kadar etkili oldukları da tartışılır velakin *hukuk* dedikleri konuda
inandığım bir şey varsa, *yapanın yanına kar kalıyor* hissi
uyandırmanın bütün cezalardan daha kötü olduğu.

İnsan kötülüğü *zevkle* işlediği, kendi fırsat bulsa yapacağı için mi
doğru ceza arayışında? (*Beni bundan ne engellerdi?*) Birini kasıtlı
öldüren kimsenin, bundan dolayı acı çekmediğini, utanmadığını, hiçbir
hissi olmadığını, canavar olduğunu düşünürseniz, verecek ceza
bulamazsınız. Ancak bu insanın bir nebze de olsa yaptığından
utanacağına inanırsanız, onu utançla yaşatmak, öldürmekten evladır.

Ben bu ikincilerdenim. O sebeple utancı artırmak lazım geldiğine
inanırım. Öldürdüğü kızın *hatırasıyla* öldüreni başbaşa bırakmak.
Rasyonalize etmesine, kendini mazur görmesine, kader mahkumu
safsataları uydurmasına, unutmasına yarayacak tüm zihin cihazlarını
elinden almak. Günde bir saat, iki saat kızın fotoğraflarını
seyrettirmek mesela, hayatını ezberletmek, günlüklerini okutmak,
arkadaşlarıyla yüzyüze bırakmak. Maktulün katilin içinde yaşamasına,
sıkmasına, rüyalarına girmesine izin vermek. Katilin maktulden
kurtulmasına mani olmak.

Mani olmak, çünkü katl gerçekte bir *kurtulma* meselesi. Katil
*kurtulmak* için öldürür. Eğer kurtulamayacağını bilirse öldürür mü?
Belki yine öldürür ancak bunun idamdan daha etkili bir ceza olduğunu
tahmin ederim.

Katilin adını maktulün adıyla değiştirmek, eğer farklıysa cinsiyetini
değiştirmek, onu mümkün mertebe maktulün bir kopyası yapmak. Katilin
hayatını maktulünkinden ibaret hale getirmek.

Bu muhtemelen idamdan daha etkili bir ceza olurdu.  

