---
title: Murakabe 12826
date: 2014-11-23 02:18:14 +0200
dp: 12826
draft: true
---

Bugün 826'ya bakıyoruz. Hargâh (خرگاه), mahsus (مخصوص), mezmûm (مذموم)
ve zaptıye (ذبطيه). Hargâh otağ, büyük çadır demekmiş, *sıcakyer*
manasına herhalde ve mezmûm zem edilmiş, kötülenmiş demek.

Bugün sabah otağım İstanbul'dayken, şimdi evdeyim. Hamdolsun yolda
zaptıyelerle işim olmadı. Kızım kucağımda ağlayınca kendimi mezmûm
hissetmiş olabilirim. Mahsusun *hissedilen* anlamıyla da ancak bunu
söyleyebilirim.

Kelimeler sana pek bir şey hissettirmiyor?

Bilakis, kelimeler pek çok hissi getiriyor ancak herhangi bir kelime
değil. Kafamda daima dönüp duran kelimeler ve isimler var. Bugünlerde
*inferior* ve *inferiority* mesela.

Adler'e gönderelim seni. Aşağılık kompleksini tedavi etsin.

O sebeple değil, seneler önce adamın birini aşağılık kompleksine
kapılmakla itham etmiştim ve bunun hatırası dönüp duruyor mesela. Artık
görüşebileceğim biri değil, zaten çok tuhaf olur, *hani ben sana
yazdığım mektupta şöyle bir ifade kullanmıştım ya*, *ondan çok
muzdaribim, kastım o değildi* demek. Üzerinden seneler geçmiş,
hatırladığını sanmıyorum. Vaktinde anladığından da emin değilim.

Bunlar sende çok oluyor.

Bunlar bence herkeste oluyor. Bana da gelip, *şöyle şöyle demiştim*
diyen oldu birkaç defa. Unuttuğum meselelerdi. Zaten merak ettiğim konu,
bunların neden unutulmadığı oluyor, yoksa olayın kendisinde önemli bir
taraf yok.

Neden unutulmadığını sanıyorsun? Mesela *inferiority* belki de aklının
sana komplekslerini hatırlatma çabasıdır?

Olabilir. Bunu da çok düşündüm. Kendimi *çözerken* bu düğümlerin ne
demek olduğuna dair fikrimin olmasına çalışırım. Belki gerçekten
duyduğum bir aşağılık kompleksinin yansımasıdır bu kelimelerin kafama
takılması. Ancak bu kadar kolay görünmüyor, çünkü neden komplekse
kapıldığımı da anlamam lazım.

Bir fikrin var mı?

Olabilecek şeyler var. Hayatta her şey düzgün gitmiyor. Her istediğimi
yapamıyorum. Kendimi çok mutlu hissetmiyorum. Ancak kendimi *daha
aşağıda* gördüğüm yok, insanların genel hali böyle. *Yukarıda* da
göremiyorum. Onun için de bir sebep yok. Kendimi olmadığım biri gibi
göstermeye çalışmıyorum. Belki bununla ilgili bir problem. Belki
*herkesin oynadığına* dair bir fikir var kafamda ve bu kelime bana bu
oyuna katılmamı salık veriyor.

Buradaki bağlantıyı anlamadım.

/Inferiority game/ diyelim. İnsanlar hayatlarında eksik olanı tamamlamak
için çabalıyor. Bu çaba *olmadığın şekilde görünmeyle* sürüyor. İnsanda
önemli bir aşağılık kompleksi olmasa, hayatını *rolüne* adayamaz. Bu rol
olmadığında, ulaşmaya çalıştığı yere çok daha zor ulaşır.

Hmm. Kelimenin sana *rol yapmanı* salık verdiğini mi söylüyorsun?

Bundan ziyade, rolümü iyi oynamamakla suçluyor olabilir. Hayatta insan
rolünün hakkını vermeli.

Rolün ne?

İnsanların bende gördükleri neyse, o. Beni nasıl gördüklerini tam
bilmiyorum. Belki bilmeye korktuğumdan. Belki içini dolduramayacağımı
bildiğimden merak etmiyorum.

Belki de meraksızlığının sebebi aşağılık kompleksidir.

Yani, ne kadar *aşağıda* olduğumu bilmeyi merak etmiyor oluşumun sebebi
mi?

Evet. Yani kendi hayal dünyanda, bir takım farazi işlerle uğraşmaya
devam etmenin yolunu, nasıl göründüğünü merak etmeyerek bulmuşsundur.

Bu da mümkün. Nasıl göründüğümü önceden daha çok merak ediyordum. Daha
doğrusu şimdi de o zamanki kadar merak ediyorum ama aktif olarak
öğrenmeye çalışıyordum. Bir çok kereler, belki bu dediğinle alakalı,
kendimle çok ilgisiz bir takım şeyler duydum. Bunlar beni pek yaralamadı
ama *ne kadar anlaşılmadığımı* öğrenmeye fazla mesai harcamamaya karar
verdim.

Kendini daha iyi anlatmak için, *ne kadar anlaşılmadığını* da anlamaya
ihtiyacın yok mu?

Bir manada doğru. Ancak bir insanı anlamak için ilgi ve gayret lazım,
bunlar olmadan *tembelce* bir bakışla etiketlemek başka bir *anlamamak*
oluyor. İnsanı dinlersin ve yanlış anlarsın, bu hepimizin başına
gelebilir ancak dinlemeden yanlış anlamanın başka bir adı olmalı.

/Etiketlemek/ diyorlar.

Evet. Onun gibi.

Anlamadığını anlayanlar da olabilir, en azından onlara biraz daha
açıklaman lazım kendini.

Bu da zor. İnsanlar durgun göllere benziyor, konuşurken yağıp yağmamak
arasında tercihte bulunuyorsun. Konuşarak gölün rengini
değiştirebileceğim veya bir faydamın bulunacağını hissettiğim zaman
*yağarım* ve hatta fırtınam bile tutabilir. Ancak bu nadiren mümkün.

Ama onlara bakıp, *buna konuşsam ne fayda verecek?* deyince, sen de
onları etiketlemiş olmuyor musun?

Evet, oluyorum. Zaten bu *anlaşılmamanın* bir şikayet olmayışı bu
yüzden. Yani çoklarınca anlaşılmamayı kendim tercih ediyorum.

Neden?

Herkesçe anlaşılmaya çalışmak faydasız bir meşgale de ondan. Az sayıda
insan tarafından *iyi anlaşılmayı*, çok sayıda insan tarafından *yarım
yamalak anlaşılmaya* tercih ederim. Her zaman.

İyi anlayan var mı?

Şimdilik yok ama bazı kıvılcımlar var. Benim de üzerime düşen vazifeleri
yapmadığım vaki. Daha vazıh olmak, daha başı sonu belli yazılar yazmak
lazım.

Belki kafanda dönüp duran kelime, bu beklentinin sebebini işaret
ediyordur?

Hangi beklentinin?

/Anlaşılmak/ beklentisinin.

Böyle bir beklentim yok. Eğer anlaşılmakta hayır varsa, yani birilerine
düşünce vesilesi olacaksa, söz anlaşılacak ve büyüyecekse zaten olur.
Vazifem insanların kafasına bunu sokmak değil, sadece *engelleri*
kaldırmak.

Engeller?

Fikrin önündeki engeller. Açık yazmak, ücret istememek, nasıl
düşündüğünü açıklamak, menziline nasıl vardığını söylemek. Zihinlere
soru tohumları atmak. Bu tohumlar büyüyünce, belki bunların cevabı
olabilecek fikrin de bulunabileceğini söylemek. Bunun gibi engeller.

Gerçekte böyle engeller mi var?

Yazı yazan insanın vazifesinin, kendiyle (veya ruhuyla), karşıdakinin
ruhu arasındaki engelleri kaldırmak olduğuna inanırım. Biraz basit bir
tasvir. Ancak günümüzde yazının aldığı hal, yazarın mümkün olduğunca
kendini engellemesi üzerine kurulu. Başka bir alemin mensubu gibi durup,
başka dünyaların sorunlarını çözersen *yüksek yazar* oluyorsun

Bizatihi zor konulardan bahsediyorlardır belki?

Konular zor mu bilmem, diyelim felsefecilerin her zaman ne dediği
anlaşılmıyor. Bununla beraber konunun zor görünmesi, yazarın
menfaatineyse, kolaylaştırmadığı için kızmak da doğru mu, bundan da emin
değilim.

Kızıyorsun ama.

Hayır, ben yazarın vazifesinin *kolaylaştırmak* olduğunu söylüyorum.
Ancak bu vazifesini yapmak, diyelim kitap satışlarını veya dergilerde
çıkan makale sayısını düşürecekse ne yapmalı? Çoğu böyle ikilemlerde
kendi ufak menfaatini tercih ediyor. Anlaşılmamak daha çok satıyor.
İnsanlar *anlamadım* demek yerine, alıp kütüphanelerine koymayı tercih
ediyor.

Ancak her anlamadığını da almıyor insanlar?

Tabii ki, içinde *değerli bir şeyler* varmış hissi uyandırması lazım.
Kumar gibi. *Bir sonraki el kazanacaksın* gibi. *Bir sonraki sayfada her
şey yerine oturacak.* Veya *sende akıl olsa anlarsın, en iyisi akıl
varmış gibi yap* dedirtecek.

Peki gerçekten böyle değerli şeyler varsa?

Varsa da, kendilerini *erişilmez* kılmak için kullanıyorlar. Evet, tabii
ki, bir insanın zahmet edip de hakkında kitap yazdığı mevzu, diyelim,
hangi futbol takımının hangi kupayı kazandığı gibi bir sorudan her zaman
daha değerlidir. Bununla beraber eğer engelleri kaldırmıyorsa, yazar
vazifesini hakkıyla yapmıyor demektir.

Çoğu felsefeci yapmamış o zaman?

Akademik felsefe dedikleri daha çok *engel* kurmakla alakalı nitekim.
Neticede gençler üniversiteye gidip, felsefenin (ne demekse) *tekniğini*
öğreniyor, sonra bunlardan bazıları yüksek lisans ve doktora yapıyor,
hoca oluyor ve aynı *tekniği* yeni öğrenicilere öğretiyor. Bir çeşit
meslek.

Felsefe bir meslek olamaz mı?

Felsefenin bir meslek olmayı haketmesi için, gerçek sorunlara, gerçek
çözümler bulması lazım. Avukatlık veya müfettişlik de bu manada çok
*meslek* sayılmaz. Saatçilik daha önemli bir meslek.
