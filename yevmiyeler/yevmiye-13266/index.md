=============
Yevmiye 13266
=============

:date: 2015-11-10 21:44:18 +0200

Hayat kuru bir ekmek için binlerce ton suyun oradan oraya koşturması demek. Kuru
bir dilim ekmek, gelip sofrana dursun diye.

------

Sakinliği uyuzlukla karıştırmamak lazım. Sakin insan için sakinlik kusur değil,
insanın hallerinin üstünü. Sakinlik suyun iki yakasında da memnun, uyuzluk
köprünün ortasında gelen geçene engel. 

------

İnsanın ruh deyip durduğunun adı var mı gerçekten? Benim ruhumun adı, senin
ruhunun adından farklı mı? Belki ruhlar adlarını bilmiyordur, onun için içimize
girip bizi bizimle imtihan ediyorlardır. Dertleri kendilerine iş bulmak. Bütün
mesele ruhuna iş bulabilmek. İşsiz ruhlar. Ruhlara İş ve İşlere Ruh Bulma
Kurumu.

------

Yazıların başlarını sonlarından ayıran, başını zihnimin rüzgarlarının kum
tepelerini tasvire ayırmam. Yevmiyelerin (ki adını artık değiştirmek istiyorum),
diğerlerinden farkı bu.

Sabah uyanıp hiçliğin kökünün hangi derde deva olduğunu sorarak güne
başlamak. Kafamın içinden geçen kelimeleri yazdığımda, bir çok isim
çıkıyor. Çoğunu tanımam etmem. Bunları buraya kim koydu? Arada sırada da böyle
tamlamalar, hiçliğin kökü, zamanın zorbası, dünyalar çorbası falan.

Galaksimiz uzun uzun aşure yapan bir aşçının kepçesiyle karışmış, çok
mühimsediğimiz bu dünya da çürümüş, üzerindeki bakterilerden yeşermiş bir yarma
tanesi.

------

Sabahları blender'ın içine ıspanak, maydanoz, dereotu ve tüm bir limon
atıyorum. Kabuğuyla beraber. Limon sağolsun, içilebilir bir tadı var. 

------

Adamın bütün bedduasını dinlemedim ama *paralel olmayana paralel diyenin Allah
belasını versin* derkenki o hali, artık mevzuun bittiğini gösteriyordu. *Dörtgen
olmayana dörtgen diyenin Allah belasını versin.* İnşallah Türkiye'ye gelir ve
geldiğinde konuşacak halde halde olur da, biraz bilgi alabilirler.

------

Bu memlekette ayda otuzbinlira almak için televizyona çıkıp anıracak *aydın*
çoktur. Yarın bakmışsın, bugünkü *düşmanlar* dost olmuş. Sakın şaşırma.

------

Nişanyan'ın blogunda bir yazı gördüm. Feed'lerde gördüm daha doğrusu, sonra
silmiş sanırım. Bulamadım. Notlarımda var ama sildiğine göre paylaşmaya gerek
yok.

Ankara katliamıyla alakalı, muhtemel iki failden bahsediyor. Biri *iktidarını
sağlama alma peşindeki diktatör*, diğer de o diktatörü indirmek peşindeki
*müttefikler*.

Bu ikisi dışındaki ihtimallerin de olabileceğini kabul ediyor ama en muhtemelin
bunlar olduğunu ima ediyor. Her ikisine de itirazlar sıralanabilir. *Diktatörün*
kendi başkentinde bomba patlatmasının kontrolü kaybetme intibaı verdiğinden,
iktidarına faydadan çok zararı dokunacağını, müttefikinse neden gidip
sosyalistlerin olduğu bir mitingi kullanacağını açıklamıyor.

Nişanyan bu yazıyı neden kaldırmış, onu da tahmin ediyorum, çünkü *patlama
PKK'nın işi* diyenlerle paralel bir yerde bulunduğunu farketmiş olmalı. DAIŞ
yapmışsa, PKK da yapmış olabilir, onun da geçmişte taşeron işleri oldu, şimdiki
mücadelesinin de büyük ölçüde kendisine ihaleyle kaldığını farkediyoruz. Bununla
beraber *müttefikin* de Türkiye'nin artık zihnen *sadık köpek* rolünden biraz
daha fazlasına ihtiyacı olduğunu anlamış olması lazım.

Ancak ben bunun *müttefikin* işi olduğunu inanmayanlardanım. Daha çok Rus ve
Suriye ortak yapımı, Alevi ve Kürtleri hükümete karşı kışkırtmak için
tezgahlanmış bir eylemdi. Ancak nares ve hesapsız bir politikacının aculluğundan
ve hükümetin de konuyu doğru ele almasıyla pek işlerine yaramadı.

Türkiye'nin sadık köpek rolüne sığmadığı zamanları yaşıyoruz. Bundan sonra
oyunlar biraz daha çetrefil olacak. Bizim hala onların topraklarında eylem yapma
kapasitemiz yok, sadece savunma yapabiliyoruz, oyun kurucu hala onlar ancak bir
şekilde bu oyunların her zaman tutmayacağını, memleketin *altını ısıtınca* hemen
darbeye hazır hale gelmeyeceğini artık anlamış olmalılar. İkibuçuk sene boyunca
kaşıdıkları yerlerden nihayetinde bir şey çıkmadı. Denemeye devam edeceklerdir
tabii ki.

Ankara katliamında *kimin işine yarar* sorusunun cevabı yok.  Erdoğan'a mı
yaradı? Emin değilim. Diğerlerine mi yaradı? Bundan da emin değilim. Çünkü
düşünüldüğü kadar büyük bir panik oluşmadı, eylem belli bir sonuç doğurmak için
fazla büyüktü. 

İlk eldeki failler ve intikam peşindeki Suriyeli ve onun gazlı müttefiki
dururken, oyunun içinde bir oyun olduğundan şüphe etmek mi lazım? Bu kadar
paranoyaya bağlarsan, Amerika'nın kendi kulesine uçakları kendi çaktığını
veyahut son ikibuçuk senede yaşadıklarımızın, Erdoğan'ı destekleyen Batı
tarafından, oy konsolidasyonu sağlamak için tezgahlandığı da düşünürsün. Eğer bu
olaylar olmasaydı benim gibi binlerce ve belki milyolarca insan Erdoğan'a ve
partisine oy vermeyecekti. Belki de asıl oyun budur. (Buyur buradan yak.)

Konular herhangi bir siyasi parti değil de, devletin taarruz altında olması gibi
anlaşıldığı için ve tüm cephelerden hücum edildiğini gördüğümüz için, yanında
durmayı, politikası ve söylemi ne olursa olsun tercih ettik. Bu konuda namaz
kılan bir Cumhurbaşkanı olmasının elbet payı vardır, gönül rahatlığıyla o
tarafta bulunduk ancak namaz kılmasaydı veya bu günkü kadar dindar olmasaydı da
da bir Cumhurbaşkanı'nın veya bağımsız politika geliştirmeye çalışan birinin
yanında durmak boynumuzun borcuydu. Belki de bize bu *illüzyonu* yaşatmak içindi
bütün bunlar? Komplo lazımsa bende de çok güzelleri var. 

Bir konu da Osmanlıcılık konusu. Nianyan bunun makul bir politika olmadığını,
Osmanlı'nın üçyüz senelik bir çöküş öyküsü olduğunu ve tekrar diriltilmesi
gibi bir meselenin kimsenin ciddiye almayacağını sölüyor.

Ancak *Yeni Osmanlıcılığın* Osmanlı'yı diriltmek anlamına gelmediğini ve kendisi
için üçyüz senelik bir çöküş demek olan hikayenin başkaları için derlenmek ve
toparlanmak, bağımsızlaşmak, *süper güç olmak* gibi telmihlerinin olduğunu
görmezden geliyor. Türk milleti kompleksli bir millettir. Yenilmişlik duygusunu
üzerinden atabilmek için sarılır böyle hikayelere. Atatürk zamanında da Orta
Asya masalları anlatılıyordu bunun için. Bir ulus olarak yeni icad edildiği
halde, Türklerin büyük devletler kurmuş, ezelden ebede intikal edecek bir millet
olduğu. (*Tarihten önce vardık, tarihten sonra varız* diye saçma sapan marşlar
okunur bu memlekette, *tarih esnasında yok musun?* dememişler.) 

Osmanlı'nın dirilmesi gibi bir ihtimalin hiçbir aklı başında insan için makul
olmadığını biliyoruz. Bununla berbaer insanların arasında dolaşıma girmiş
hikayelerin içeriklerinden bağımsız anlamları vardır. Osmanlı ahir ömründeki
devlet armasını duvarına asan adamın söylemek istediği, *gelsün Padişahımuz
başımıza geçsün, yeğniden Eflak, Boğdan ve Lehistan'a sefer idelüm* değildir. O
sadece Cumhuriyet'in Batı'yla olan efendi/köpek ilişkisinden ve kendisinden
beklenen *paryalık* rolünden utanmaktadır. Az daha bağımsız olmayı, az daha söz
dinletmeyi ve buraların politikasında az daha etkin olmayı ummaktadır. Yoksa en
son fetih siyaseti 1940'larda neler yaptığını bilen birinin o tarafları
zorlamaz. Fikren bağımsız olursak, kendimizi ucuza satmazsak, karşımızdakinin de
daha fazla saygı duyacağını tahmin ediyoruz. Derdimiz budur.
