---
title: "Yevmiye 13951"
date: 2017-09-25 11:41:06
dp: 13951
featured_image: "/images/header-51.jpg"
images: ["/images/header-51.jpg"]
draft: true
tags: []
---

*İbret alınsaydı tarih tekerrür eder miydi?* 

Tarihteki hiçbir olayın diğer olaylara %100 benzediğini iddia edebilir miyiz?
Belli genel kriterler dışında, diyelim *zengin ülkenin savaşta fakir ülkeyi
yener* gibi hayli yalınkat ve arasak istisnasını bulabileceğimiz kurallar
dışında ne söyleyebiliriz?

O sebeple geçmişim bugüne doğrudan bir faydası olacağı kanaatinde değilim. Tarih
bilgisinin güzel bir edebiyat ve *muhabbet* aracı olduğunu kabul ediyorum ama
insanı politik/felsefi olarak daha iyi bir yöne ileteceğinden emin değilim. 

Bir de *geçmişe dönücüler* var. Diyelim Osmanlı'yı *yeniden* kurmaya
uğraşıyorlar. Osmanlı ilk defa kurulduğunda, bugüne çare olsaydı, bugünün
dertlerine bir deva sunsaydı, bugün hala devam ediyor olurdu. *İdeali
yaşayamadık, onun için battı* diyecekler. Evet ve o güne *yeniden* gitsek, o
ideallerin yine yaşanamadığını göreceğiz.

Tarih ileriye doğru akıyor. Bugünkü *Kürdistan referandumunun* devasının
geçmişte olduğunu düşünmek, tekrar o güzel *fütuhat* günlerini özlemek (belki)
doğal ama çare değil. 

-------

*Organik tarım* bir enerji fazlası olmadan mümkün mü? Endüstri devriminden önce
insan nüfusu doğal olarak dengedeydi, tarım da insan ve hayvan gücüne
dayandığından, nüfus çok fazla artamıyordu. Herkese *sağlık* sunacak kadar bir
artı değer olmadığından, insanların ekseriyeti tabiattaki diğer canlıların tabi
olduğu hayat kurallarına tabi idiler.

Bugünkü *organik* takıntısı da bir nevi *geçmişe dönme* takıntısı. Tam manasıyla
organik bir hayatı ancak evrimsel süreçlerin yeniden tam manasıyla insan
üzerinde etkili olmasıyla yaşayabiliriz. *Organiklik* diye bir şey varsa, ortama
adapte olan çocukların yaşayıp, diğerlerinin erken yaşta ölmesi ve yiyecek
*israfı* yapmamasıyla mümkün. Bugün organik adı verilen gıdalar ise, dolaylı
yoldan ancak nüfusun genelinin *inorganik* beslenmesiyle olabilir. Yoksa
insanların ufak bir kısmı, *geleneksel* yöntemlerle yaşamaya devam edebilir,
ancak hastalandığında gittiği doktorun veya evindeki kaloriferi tamire gelen
teknisyenin *inorganik* beslenmesiyle.



