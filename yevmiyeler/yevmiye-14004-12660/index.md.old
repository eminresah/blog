Title: Yevmiye 14004-20
Author: Emin Reşah
Date:  2017-11-16 19:30:32
Dp: 14004
Status: published
Image: /img/header-4.jpg

Bizim neredeyse *panteist* mutasavvıfların yazdığı şiirlerin ilahilerini
dinlerken, ben de onlarla beraber *vahdet-i vücudçu* oluyorum. *Hulul* değil,
*Allah bende* değil, *her şey ondan.* Sonra biri geliyor, *Hz. Peygamberﷺ böyle
bir din tebliğ etmemişti, bunları sufilerin sonradan uydurduğu şeyler* diyor.
Ben ona da inanıyorum ve fikrimi değiştiriyorum. Sonra başkası geliyor, *bunlar*
diyor *sünneti inkar ediyor, sen bunlara uyma* diyor, ona da ikna oluyorum,
öbürü geliyor *bunların yaptığı Hz. Peygamber'i ilah seviyesine çıkarmak* diyor,
ona da *tabii* diyorum. Böyle geçip gidiyor *fikirlerim.*

Bu konularda tartışmaya girmek istemeyişim de bundan. Kolay ikna oluyorum.
Nasreddin hocanın evladı sayılırım, gelene *sen de haklısın*, gidene *sen de
haklısın...* Böyle böyle kimseden nasibimiz eksik kalmıyor.

Ancak bunu söyleyince bu sefer *sen dini oyuncak mı sandın?* diyorlar. Onlara da
kafa sallıyorum. *Tabii, ciddiye almak lazım* ama hangisini alacağımı
bilmiyorum. Herkes çok doğru ve çok sinirli.

Biraz sıkıştırınca *telaffuz edilemeyen bir hakikate inanırım* diyorum. Buna da
*sen Allah'ın indirdiğinin hakikat olduğuna inanmıyor musun?* diye bir cevap
var. *İnanıyorum ama işte, hakikati işaret eden parmak olarak* diyorum, burada
da bir terslik var.

Bir de *münafıklık* meselesi var: Böyle *sen de haklısın* usulüyle hareket
edince, adam da (haklı olarak :)) diyor ki, *sen, bana da haklı dedin, ona da
haklı dedin, ne ayaksın sen, nasıl bir münafıksın?* Orada da kaybettik.
*İnandığım var ama sizin bu kavga ettiğiniz konuların kalp kıracak kadar mühim
olduğunu düşünmüyorum* deyince de ayrı bir falso. 

Kısacası herhangi bir dini diyalogun benim lehime devam etmesi imkansız
göründüğü için ben de bu konulara girmek istemiyorum. Çok kolay şekilde ikna
olur, çok kolay mağlup olurum. 

---------

> O halde Alemlerin rabbi hakkındaki görüşünüz nedir? --38:87 

---------

*Kemalizm vatan kurtarmaksa en Kemalist biziz*

Bir anda ortalığın yeniden Kemal(izm)le dolmasını neye yorsam diye bakınıyorum.
Her siyasi fikrini *milli irade* üzerine kuranların, neticede tepeden inmeci,
halka düşman gözüyle bakan bir ideolojiyi neden benimser gibi göründüğünü sormak
lazım. *Atatürk istismarını CHP'nin elinden almak* diyorlar. Muhtemelen
doğrudur. Onlar da arada sırada *din istismarını dinci partilerden alalım* diye
çarşaflı hanım bulur, onlara rozet takarlar.

Kemalizm'in iyi bir mirası yok. Sağ Kemalizm'i de, sol Kemalizm'i de tercih
etseniz, neticede vatandaşı devlet karşısında ezen bir ideolojiyle karşı karşıya
kalırsınız. 

AKP, bütün problemleri bir *beka meselesi varsa, gerisi teferruattır* zemininde
çözmeye alıştı. Devamlı bir kriz, devamlı bir savaş retoriği. Bu doğru da
olabilir, amenna, memleket adı konulmamış bir savaşta da olabilir. Ancak siyasi
yalpalama anlamına gelecek bu gibi siyasi çarklar, diskurun genelinin
ciddiyetine gölge düşürür. *İstismar edecek şimdi de Mustafa Kemal mi kaldı?*

Bir de kadroların hep aynı kalıp, aynı insanların bugün milliyetçi, yarın
liberal, öbür gün Kemalist olmaya çabaladığı, eski söylediklerinin üstüne bir
bardak su içip, başka sözler söylemeye başladığı kadrolarla nereye kadar değişim
yapabilirsiniz? 

Adamlar yalama oldu *fikir* değiştire değiştire. 

-------

Dinler arası diyaloğa inanmam ama kinler arası diyalog olmalıdır. İnsanlar kin
tuttuklarıyla da konuşmalı, kinlerini gözden geçirmeli, mümkünse yırtıp,
parçalamalıdır. Aksi halde kin tutanı kemirir, yıkar, parçalar. 

