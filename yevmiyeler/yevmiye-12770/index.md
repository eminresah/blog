---
title: "Yevmiye 12770"
date: 2014-11-23 02:18:14 +0200
dp: 12770
draft: true
tags: []
---

    Rüzgara göre eğilen ufak saz, fırtına geçtikten sonra yeniden
    dikildi.

    --Ezop

Hepimizin hali bu. Hayat üzerimize sıkıntıyla geldiğinde eğilip, fırtına
geçince *kendimiz oluyoruz.*

--------------

    Bir miktar devlet ve bir miktar şans hayatta lazımdır ancak bir
    aptal sadece bu ikisine güvenerek yaşar

demiş O'Rourke. Bizim devlet zaten pek güven telkin eden bir merci değil
ancak şansına güvenip yaşamak konusunda haklı.

--------------

    Düşünen insanın en büyük zorluğu, bir problemi çözülebilir biçimde
    ifade etmektir

demiş *eski dostum* Bertrand Russell.

Bilgisayarda el yazısı tanıma konusunda çalışıyorum. Latin tabanlı
alfabeler için geliştirilmiş çözümlerin, hususiyetle çalıştığım Osmanlı
Türkçesi ve Arap alfabesine dayanan yazı sistemleri için neden
çalışmadığını özetliyor bu.

Bir şeyleri çözülebilir şekilde ifade etmek için, nasıl çözüleceğini de
*hissedebilmek* lazım. Bu hissi oluşturmak için de, belki aylar boyunca
çözümsüzlükle yaşamak.

--------------

    Olgunluk hiçbir devası olmayan acı bir hayal kırıklığıdır, ancak
    mizah, her şeye deva olduğu kadar buna da deva olabilir

    -- Kurt Vonnegut

Çocuklar büyümek için can atar ama büyüdüğünden çok memnun olan var mı?
Çocukluğum zor geçtiği halde, ben bile pek memnun olmadım. Ama dur,
ikinci defa düşününce, aslında büyümek o kadar da kötü değil.

Vonnegut olgunluk diyor gerçi. Bu da, malum, büyümekten farklı bir şey.
*İnsan bile isteye olgunlaşır mı?* diye cevabını bilmediğim bir soru
sorabilirim. Herhalde insan *olgunlaşmaya* maruz kalıyor, elinde olmayan
sebeplerden dolayı *olgun sayılıyor.*

Bunun devası yok mu? Var mı? *Artık ben olgun olmak istemiyorum* deyip,
bunu terketmek mümkün mü?

Içenler bunun için içiyordur. İçmek isteyişlerinin sebebi bu olgunluğu
bir kenara bırakıp *kahkaha* atabilmektir.

*Dalgacı* tarafımı
sadece bir iki kişi bilir. Normalde olgun görünürüm. Geçenlerde bunun sebebini
düşünürken, insanlarının genelinin yanında onları kırmaktan korktuğum
için kendimi kilitlediğimi farkettim. Benim için masum bir espri,
karşımdakinin sinir uçlarına dokunabilir. Sinir uçlarına dokunmaktan
*her durumda* korkan biri değilim ancak kendimi veya başkalarını
eğlendirmek için insanların kalp sızılarını veya komplekslerini
kaşımanın edepli bir davranış düşünmüyorum.

/Olgunluk/ bunun gibi düşünceler getiriyor olmalı. **Gayrikabilirücu.**

--------------

Dikkat de, enerji gibi, tükenen bir kaynak.

Sözlük düzeltmeye iki saat ayırdıktan sonra, yanlışlarımın artacağından
endişe edip bırakıyorum. Buradaki yazılarda çıkan imla hataları da
genelde yorgunluk göstergesi.

İnsanın zamanını, enerjisini, dikkatini doğru tarafa yöneltmesi kendisi
ve başkaları için yapabileceği tek şey. Bunları yönetmeyen
insanlarınkini başkaları yönetiyor.

