---
title: "Yevmiye 14015-01"
date: 2017-11-28 00:14:00
dp: 14015
featured_image: "/images/header-17.jpg"
images: ["/images/header-17.jpg"]
draft: true
tags: []
---




#### 1

Geçen gün WhatsApp durumumu "الحمد لله رب المشرق و المغرب" yaptım. 

*Doğunun ve batının rabbine hamd olsun.*

Ertesi gün, bana rastgele ayet gönderen programımdan 

فَلَٓا اُقْسِمُ بِرَبِّ الْمَشَارِقِ وَالْمَغَارِبِ اِنَّا لَقَادِرُونَۙ 

(70:40) geldi. 

"Artık doğuların ve batıların Rabbine kasem olsun ki, muhakkak biz kadiriz"

Böyle denk gelişler beni mutlu ediyor. Bunlar (ve benzerleri) genellikle
teselliye ihtiyaç duyduğum zamanlarda çıkıyor karşıma. Gün içinde şahit olduğum
denk gelişler belki aklımın oynadığı oyunlardır ama buradakini mesela nasıl izah
edebilirim?

Programın rastgele ayet seçen komutu `sort -R` diye basit bir komut. Nasıl
çalıştığını bilmesem şaşırırdım, inanmazdım. 

Ancak işte, *seni izleyen var* manasına gelen bu gibi hadiselerden anladığım,
*üzülme, Allah sabredenlerle beraberdir* oluyor.

Biz de bekliyoruz. Sabahları açıyorum epostayı, *Üstelik (ona) «yalandır»
derler; fakat alay edip durdukları şeylerin haberleri yakında onlara
gelecektir.* (26:6) çıkıyor, aklıma *çocuklar nasıl olacak?* diye geldiğinde

> Yeryüzünde birbirine komşu kıtalar, üzüm bağları, ekinler, bir kökten ve
> çeşitli köklerden dallanmış hurma ağaçları vardır. Bunların hepsi bir su ile
> sulanır. (Böyle iken) yemişlerinde onların bir kısmını bir kısmına üstün
> kılarız. İşte bunlarda akıllarını kullanan bir toplum için ibretler vardır. (13:4)

diye bir cevap geliyor. Böyle böyle, tesellimizi bularak yolumuza devam ediyoruz.

#### 2

*Sünnilik* dediğimizde dünya üzerinde akla kim geliyor? Muhtemelen *Türkler*
değil. Her ne kadar kendimizi Sünnilik *markasına* dahil görüyorsak da, bunun
algısını belirleyen biz değiliz... Araplar. Bilhassa Suudiler. 

Mezhepleşmenin, temelde siyasi bölünmenin altını ideolojik olarak doldurmaktan
kaynaklandığına inanırım. Bir yerde insanlar *ayrı olmak* amacıyla ayrı olurlar.
*Biz onlardan değiliz* diyerek farklılaşırlar ve buna da bir şekilde ~~bahane~~
ideolojik altyapı oluşturmak gerekir.

İran'ın Şii olmasının sebebinin, Osmanlı'nın Sünni olması olduğuna inanırım
mesela. Eğer Osmanlı hasbelkader Şii olsaydı, İran da Sünni olacaktı.
~~Düşmanınla~~ Siyasi rakibinle aynı sözleri söyleyip, aynı inançlara sahip
olarak mücadele edemezsin. Bir şekilde onun kötü, kendinin iyi olduğunu izah
etmen gerek. Mezhep de burada lazım. 

Sünnilik, *Araplar* tarafından tescil edildiğinden beri, memleketin *dini
düşüncesi* zayıfladı. Her ne kadar bir *Ehl-i Sünnet edebiyatı* alıp başını
gidiyorsa da, bunun çıkarı yok aslında. *Yerli ve milli dini ideoloji* lazım.

Bunun yolu muhtemelen iki yoldan geçiyor: Birincisi biz aslında *Arap Sünnisi*
değil de, *Sünni Sufi* olduğumuzu yakında hatırlayacağız. İkincisi
*Tarihselcilik* denen akım güçlenecek. Muhtemelen Türkiye'de 40-50 sene içinde
Sünnilik artık önemli bir *vasıf* olmaktan çıkacak, *ne Şii, ne Sünni* bir yol
arayacağız.

Tahminimce itikaden Vahdet-i Vücuda dayanan, amel ve ahlaken de ince dokunmuş
bir tarihselcilikle beslenen bir noktaya gidiyoruz. Yavaş yavaş pişen bir dini
devrim var Türkiye'de, alttan alta artık *biz farklıyız* demeye hazırlanıyoruz.

