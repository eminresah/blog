---
title: "Yevmiye 13134"
date: 2015-08-06 07:49:22 +0300
dp: 13134
draft: true
tags: []
---

Komplolar vs.
$$$$$$$$$$$$$

Bizde iyi romancı çıkayışının sebebi, romancılarımızın gazeteci olması
herhalde. Şairler de gazeteci oluyor. Çok kötü bir değişim. İnsanların
gazeteci olmaya çalışması ve bundan ekmek yemek zorunda
kalmaları. (Çünkü en ünlüsünden değilseniz ne şiir, ne de roman ev
geçindirmeye yetmiyor.) Gazeteci fazla göz önünde, insanların günlük
kararlarına müdahil. Bunun için iktidarla her zaman bir ilişkisi olmak
zorunda, yanında veya karşısında. Bu umurumda değil diyemiyor. Şairler
diyebilir, gazeteciler diyemiyor.

Lakin romancılardan iyi gazeteci de çıkmıyor ve bu da önemli bir
dert. Uydurmak anlamaktan kolay olduğu için komplo teorilerine veya
boş lafa sardırıyorlar. Memlekette asıl vazifesi komplo teorisi
yayınlamak olan gazeteler var. Bunlar insanlara işlerin iç yüzünü
anlatır gibi görünürken, alttan alta yılgınlık propagandası
yaptıklarının farkında değilller. (Belki de farkındalar.)

Hayatı ufak aktörlerin kendi menfaatleri için çabalaması cinsinden
okursanız, komplolar pek fazla sırıtıyor. Hiçkimsenin, hiçbir devletin
gizli kapaklı işleri olmayacağını iddia etmiyorum ancak yerle gök
arasındaki her olayı bu gizli işlerin sonucuymuş gibi görmek ve kendi
iradelerinin, kendi bildiklerinin, yaşadıkları dünyanın bu
*efendilerin dünyasından* kopuk olduğunu düşünmek çağımızın
yabancılaşması. Komplocular güya şuurlandırıyor ancak bu şuur bize
güçlülerin dünyasında yerimiz olmadığını olmadığından başka bir haber
vermiyor.

Fetullah Gülen için mason haberleri çıktığında aslında korkması
gerekenin masonlar olduğunu düşünmüştüm. Gülen mason olabilir ama
mason dediğiniz insanlar da, neticede kendi menfaatleri uğruna bir
takım tuhaf ritüelleri yürütmeye çalışan insanlar. Dünyayı ellerinde
tuttukları doğru mu? Bu proagandanın bizzat kendisinin masonlara
yaradığını farkedinceye kadar doğru.

Çocukluğumda *Yahudilik ve Masonluk* diye Adnan Oktar'ın bir kitabını
okumuştum. Sanırsın ki dünya bunların dünyası biz de kendimizi seyirci
koltuğunda bulmuşuz. Doğru, köşe baişlarını tutmuş olabilirler, ancak
köşeler ve sahipleri ezeli değildir. İnsandır neticede mason da olsa,
aynı insanlığın aynı arazlarından muztariptir. Ufak menfaatleri için
tensip ettiği masonluğu ve yine ufak menfaatleri için terkeder. Önemli
olan (maalesef) bu ufak menfaatler konusunda onlara ne önerebildiğin.

*The Cemaat* de aynı. İnsanların şeytanlaştırmasına gerek yoktu. Bu
insanların hangi saikllerle orada bulunduklarına kafa yorarsın, nedir
genelin orada bulunmasına yarayan?  Bunu anladığında, değiştiremesen
bile ne zaman çözülecekleri konusunda bir fikrin olur. Velakin kafa
yormak, tabii ki, uydurmaktan zordur.

İktidar vs.
$$$$$$$$$$$

İnsanların ekseriyeti iktidar kavgalarını *iktidar kavgası* diye
sunmak yerine, kendi haklılığını neticede içi boş da olsa bir yere
dayandırmaya çalışır. *Ben bunu istiyorum* deme imkanı yoksa veya
kültür buna izin vermiyorsa, *buna en çok ben layığım* oluyor. En
layık olduğu değerlerin edebiyatına başlıyor. Ben senden daha çok
biliyorum, ben senden daha çok oy aldım, ben senden daha dindarım, ben
senden daha soyluyum vs. Bu edebiyatın temelinde iktidar kavgası
var. İnsanların değer üretmesi de bu iktidar kavgasına bağlı.  Nerede
bir değer kavgası görsem, o sebepten, hangi, iktidar kavgasından
kaynaklandığını soruyorum. hangi iktidar kavgası bizi böyle yapıyor?

Memrise
$$$$$$$

Beynim yanıyor. Memrise kullanmaya başlayalı sanırım biraz fazla mesai
yaptırıyorum ona ve beynimin şiştiğini hissediyorum. Çok yürüyüp
koştuğumda bacaklarımda benzer bir his oluyordu. Uyuyamıyordum. Beynim
yanarken de aynı, uyuyamıyorum.  Ramazan da etkiliyor ama son 14
gündür eksik uyku eksiğim 18 saati bulmuş. Bir gün kesintisiz uyusam,
ancak dolduracağım.  Sonra soruyorum, neden hasta oldum acaba. Gecen
belli değil, gündüzün belli değil, vücut da sana ufak bir hastalık
uydurup dinlenmeni sağlıyor işte.

Sonradan
$$$$$$$$

Bu yayınlandığında 36 günlüktü. Gündem ne halde bilmiyorum ama onunla
bir ilgisi yok.

