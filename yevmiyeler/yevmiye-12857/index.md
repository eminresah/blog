=============
Yevmiye 12857
=============

:date: 2015-11-16 00:07:17 +0200

.. :Author: Emin Reşah
.. :Date:   12857

Duygularımız, şüphelerimiz, aklımızdan geçenler birbirine benziyor. Bizi
birbirimizden ayıran, bunlara nasıl yaklaştığımız.

*Düşüncelerim, duygularım, onlar ben, ben onlarım!* diyerek mi, yoksa
*Onlar ben değil, ben onlar değilim, ancak birbirimizi tanıyoruz*
diyerek mi?

Kendine sahip olmak veyahut *kendini bilmek*, belki bu duygu ve düşüncelerin
*ötesindeki* kendini bilmek. Sen duygularından ve düşüncelerinden ve
algıladıklarından ibaret misin, yoksa ötesinde de bir yerin var mı? Bunların
gerisinde, duygularını takip eden ve onların nasıl değiştiğini ve ne kadar
geçici olduğunu bilen biri?

Sen bunların hangisi oluyorsun? Hisseden ve duygularına köle olan mı, hisseden
ve duygularını seyreden mi? Hangisi sensin, sen hangisi?

İnsanlar arasındaki fark, içinde kabaran duygularına nasıl muamele
ettiğinde. Herkeste öfke mevcut ve herkesin içinde sevgi var. Öfkem taşmaya
başladığında, ona kulak asmayacak ve sakinleşecek kadar kendimde olacak mıyım?

Sevdiğimde, bunun neden olduğunu bilecek ve sevgimde kaybolup gidecek miyim?
Bildiğimde, bildiğimin son olduğunu ve bundan âlâ bilinmeyeceğini düşünecek
miyim? Nefretimin geçici olduğunu ve her insan evladının affedilecek bir tarafı
olduğunu, bir mazereti olabileceğini düşünebilecek miyim?

Kendimde miyim?

İnsanın nefsine zulmetmesini de böyle anlıyorum. İnsan *bile bile*
kendine nasıl zulmeder? Heva ve heves peşinde kendini unutmakla.
Arzularına kapılıp kendini unutunca, nefsine zulmetmiş olursun. Her
unutulan gibi, kendin de, o her duygunun ardındaki kendin de unutulunca
zulme uğrar. Onu unutma. Kendine zulmetme.

Nefsini bilenin rabbini bilmesini de böylece anlarsın.
