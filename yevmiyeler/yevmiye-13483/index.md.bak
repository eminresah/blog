---
title: Yevmiye 13483
author: Emin Reşah
date: 2016-06-13 18:00:18 
dp: 13483 
---

*Kanun önünde fakirin de, zenginin de ekmek çalması eşittir.*

İnsanlar hukuk dediklerinde, bunun *ceza* (karşılık) kısmıyla meşgul. İnsanların
sorumluluğunun sadece *olaydan sonraki* kısmıyla meşgul oluyorlar. 

*Adalet* bu değil. İnsanları suç işlemeye meyyal hale getirip, sonra onları
cezalandırmak değil. Ceza verebilmek ve bu cezanın hakkaniyetli olması için,
suça itecek unsurların ortadan kaldırılmış olması lazım. 

O sebeple *kanun önünde eşitlik* aslında kendini rahatlatma aracı. İhtiyaçlarını
insanlara ulaşabilecekleri mesafede bulundurmayınca, bu ihtiyaçları edinmek için
suç işlemeye *bahane* üretmiş olursunuz. 

Bu şu demek değil: İnsanlara imkan tanımazsak, suç işlemekte mazur
olurlar. Hayır, birçoğu için durum yine de değişmeyecektir. Hırsızların pek çoğu
bunu ihtiyaçtan değil, diğer türlü yollara göre daha kolay kazanç sağladığından
hırsızlık yaparlar. Hayatın sabır gerektiren süreçlerine karşı, suç, kısa yol
olarak her zaman vaki olacak. 

Bizim yapabileceğimiz, bu *sabır gerektiren süreçler* için, mümkün mertebe daha
kolay yollar bulmak ve bununla beraber cezaları da caydırıcı yapmak. 

------

Şafii fıkhında *yediğimiz* Ramazan orucu için 60 gün kefaret yok. Dikkat
buyurulsun.
