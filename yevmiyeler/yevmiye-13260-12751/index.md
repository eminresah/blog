---
title: "Yevmiye 13260"
date: 2015-11-03 21:07:59 +0200
dp: 13260
draft: true
tags: []
---


Hayatın sıkıcılaşmasından sonraki günler insanın sıkıcılıkta eğlence bulmasıyla
devam ediyor. Neden zamanı eskisi kadar *aşkla* kontrol etmeye çalışmıyorum?
Çcocuklar küçük olduğu için herhalde. Zaman kontrol edilemez ve ellerinden
alınamaz şekilde onların mülkiyetinde.  *Zaman sadece yeni birşeyler
öğrenildiğinde/yapıldığında değerlidir* fikri de kalmadı. Sıkıcılığım her
yandan, her tarafımdan akıyor.

Velakin bunun bir de öbür tarafı var. İnsanların neden böyle sıkıcı hayatlar
yaşadıklarını çocuğu olmayanlar bilemez. Anlamak için çocuk sahibi olmak icap
ediyor. Çocuğun meydana getirdiği doluluk ve eğlence, diğer tüm sanat sepet
araçlarından daha fazla. İnsan, diğer tüm halleriyle ve taraflarıyla sıkıcı bir
kişilik olmaya devam edebiliyor. Sıkıcılığı hayat haline getirebiliyor. Çünkü
sıkıcı görünenin içinde dünyanın merkezini ve anlamını bulmuş.

-------

Kendime bir *akılsız telefon* aldım. Internet'te *akılsız telefon* diye aratınca
hiçbir şey çıkmıyor, telefon diye aratıp, ucuzundan pahalıya sıralatmak
gerekiyor. Yasemin de bir telefon aldı. Benim aldığım telefon onunkinin bir
taksitinin üçte biri fiyatta.

Akıllı olan telefonla fazla vakit geçiriyorum, fazla meşgul ediyor beni.  Fazla
zaman aldığı ve gereğinden fazla meşgul ettiği, için kendini kötü hissediyor
insan. Abur cuburu çok yemiş gibi. Onun için kendime, iş dışında kullanmak ve
sadece soran olursa nerede olduğumu anlatacak kadar bir telefon aldım. Hafta
sonları ve Çarşambaları onu kullanıp, *sakinleşmeyi* planlıyorum.

-----

Seçimler geçti gitti, Hiç olmamış gibi.

Siyasetle yeniden *seviyeli birliktelik* kurmak özlemindeyim. Bir reyin bile
önemli olduğu seçimler beni gerdi. Oy atmaya yüksündüğümden değil, bir şekilde
iyinin tarafında bulunmaktan ve dünyayı karşısına almış bir adama arka durmaktan
menununum. Gerekirse böyle on seçim daha kollarım, mevzu o değil. Lakin eski
günlerin sakin teorileriyle meşgul günleri özledim. Laf sokmak zorunda
olmadığımız ve insanların yalanlarını suratlarına vurmak zorunda olmadığımız
günleri. Muhtemelen bu seçimden sonra, yavaş yavaş gerilim azalacak. Bükülemeyen
elin öpülmesi. Önce Aydın Doğan denen yaratık hesap verecek, sonra Cemaati
teslim edecekler, sonra PKK çözülecek ve saire. Eski sorunlar gidecek ve
yenileri gelecek. İnşallah Türkiye kuvvetler ayrılığının tam bulunduğu bir
Başkanlık sistemine geçecek ve koalisyon denen hokkabazlık bitecek. Bizde de
Amerikan sistemine benzer önseçimle Başkan adayları belirlenecek ve bu sayede
hasbelkader delegeyi ikna edip, yirmi sene siyasi parti koltuğunda genel başkan
sıfatıyla poz verme imkanı kalmayacak. 

-----

Ben demokrasiye her şart altında inanan bir insan değilim. Demokrasi lehime
tecelli edince bu fikrimden vazgeçecek kadar da az düşünmedim. Halk yarın bize
sırtını döndüğünde de doğru olanı söylemek icap eder. 

-----

Gereğinden fazla sert bir muhalefet sergilediklerinde, bunun ters tepeceğii
unuttular. 

------

Kafamda dolanan çeşitli komplo teorile mevcut. Kendini gündeme fazla kaptırınca
böyle oluyor herhalde. Önce düşen Rus uçağının Ankara katliamının cevabı olduğu
fikri uyandı içimde. Sonra HDP'nin barajda takılmasının bir şekilde
engellendiği. Hatta saatlerde değişiklik yapılmamasının sebebinin, Doğu'daki
seçimi erken bitirmek ve HDP'nin oyunu ölçüp, ona göre bir şeyler geliştirmek
olduğu. Falan filan. 

Bunların derin incelemeye bırakıldığında pek ayakta kalacak fikirler olduğunu
sanmıyorum. Düşen Rus uçağını *bizden birilerinin* düşürme ihtimali, kendi
kendine düşmesinden az. (Ancak eğer Ankara katliamının müsebbibi Rusya ise,
belki, bir ihtimal Amerika'nın dahli olabilir.) HDP komplosu ise daha ipe sapa
gelmez, çünkü tüm partilerin her yörede kendi oylarını takip ettiği bir sistemde
birinin çıkıp HDP'ye yarım puan oy yazması hemen hemen imkansız. Bir komplo
üretmek için çok fazla insan var işin içinde.

Lakin bunlara inanmak, bunların *rastgele* olduğuna inanmaktan daha
güzel. *Hayat tamamen rastgeleliklerden ibaret* demenin kimseye cazip gelen bir
tarafı yok. İnsan yaratıldığından beri güzel hikayelerin peşinde. 

