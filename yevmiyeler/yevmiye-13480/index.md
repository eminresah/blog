Title: Yevmiye 13480
Author: Emin Reşah
Date: 2016-08-21 18:00:15 
Dp: 13480
Image: /img/header-80.jpg

### Kavganın Özü

*Bu yazı 15.7'den önce yazıldı.*

Yıllar yıllar önce, hayat hakkındaki tercihlerim daha tazeyken, kendimi bir
ikilemde buldum. *Batılı olmak ve müslüman olmak.*

Bunun bir ikilem olmadığını, ya batılı ya müslüman değil hem batılı hem müslüman
olunabileceğini söyleyecekler çıkacaktır. Ancak o zaman sorduğum soru başkaydı:
Evet, hem batılı hem müslüman olunur, ancak hem birinci sınıf batılı, hem
birinci sınıf müslüman olunabilir mi?

Bunun *birinci sınıf müslüman* kısmı, o zaman da, şimdi de, becerebileceğime
inandığım bir konu değildi, yine de bir şansım olabilirdi. Kendim dışında bir
mania yoktu. Ancak *birinci sınıf batılı* tarafının, kendim istesem de mümkün
olmadığını farkettim. En iyi ihtimalle bir *devşirme* olabilirdim, onların
kurduğu düzenin daha iyi akmasını sağlayan bir parçası olabilirdim ancak bu
durumda bile *birinci sınıf batılı* olmayacaktım. Adımı, geçmişimi, kendimi
değiştirmediğim, olmadığım bir şeymiş gibi yapmaya çalışmadığım sürece
olamazdım, olmadığım bir şeymiş gibi yapmaya çalışmak da beni sadece özenti bir
batılı yapardı, birinci sınıf değil.

Batılı olmak elimde değildi, çünkü o normu ben belirlemiyordum. Normun
şartlarından biri, en azından Hristiyan bir geçmişe sahip olmaktı mesela. Ateist
bile olsa, bir insanın Hristiyan kültür dairesinde yetişmesiyle, Müslüman
kültürüyle yetişmesi arasında fark vardı, *ex-muslim* veya *ex-christian*
arasındaki fark.

Bunun yanında, düzenlerinin afiyeti devam ettiği sürece senin becerilerinden
faydalanmalarına izin vereceklerini ve belki önemli konumlar da edinebileceğimi
ancak düzenlerinin değişme tehlikesi sözkonusu olduğunda, muhtaç mülteci de
olsan, meslek sahibi profesyonel de, seni aralarında istemeyeceklerini sezdim. O
zamandan beri gördüklerlerim de bu fikrimi teyit etti. Trump denen adam,
müslümanların ABD'ye girmesini yasaklayacağını söylediğinde ve bunu söyleye
söyleye başkan adayı olduğunda, pek şaşırdığımı söyleyemem.

Biz onlardan değiliz, kendimizi ne kadar onlara benzetmeye çalışsak da onlardan
olmayacağız. Bu bizim elimizde değil, çünkü son bin senedir onların antitezi
olarak yaşamış bir milletin, kendini unutturması mümkün değil.

Bu fikrim, o zamandan beri tüm siyasi anlayışıma yön verdi. Kur'an-ı Kerim'i
okuduğumda da, *inanıyorsanız üstünsünüz* diyen ayetin manasının, maddi bir
üstünlük değil, vazgeçilemez, devredilemez bir üstünlük olduğunu ve müslümanın
üstünlükten başka çaresinin olmadığına inandım.

O zamandan beri de bu üstünlüğü istemeyen, devretmek isteyen, gavurla eşit
olmayı üstünlüğe tercih eden, gavura karşı ezik hisseden, gavurun düzenine
entegre olup hayatının keyfini sürmek isteyen, gavurun diliyle konuşup
kardeşlerini tahkir eden, gavura hayran olup kardeşini aşağılayan, gavura
merhametli olup, kardeşine sert olan, gavurun vaadine kanıp kardeşini satan,
hayatını gavur gibi yaşamak isteyen çok insan gördüm ve tarihte de bunların çok
olduğunu okudum.

Bunların bu zamandaki bazısı, mesela *keşke İstanbul'u fethetmeseydik* veyahut
*Ayasofya'yı kiliseye çevirelim* diyen insanlardır. Bunun, halimizdeki maddi
eksikliklerin, kültür garabetinin, medeniyetsizliğin etkisiyle söylüyorlar
belki, ev diye yaptığımız kabalıklara, sokak diye yaptığımız garabetlere,
bunların içinde yaşayan ve gezen insanlara bakıp söylüyorlar belki, belki mazur
da görülebilirler bunun için.

Müslümanın bir vazifesi hakkı hak, batılı batıl görmekse eğer, içinde
yaşadığımız durumların vazifemiz olan üstünlüğe uymadığını görmek de bu hakkın
cüzlerinden biri. İnancımızdan kaynaklanan bir üstünlüğümüzü, maddi alan sirayet
ettiremiyorsak, bunun sebebi, o inancın hakkını vermiyor olmaktır. Ancak
çoğumuz, bu inancın hakkını vermiyor olmayı, üstünlüğün ademi gibi yorumluyorlar
ve buradan da biteviye aşağılık kompleksi üreten, kendini batının evlerinde ve
saraylı sokaklarında daha mutlu hisseden, kendini gavurun konağında hizmetçi
olarak hayal etmeyi, müslüman olarak düşünmeye tercih eden bir insan tipi
çıkıyor. Dediğim gibi, bunların ekseriyetini, hayatının sadece suyun akışına
göre belirleyen insanları belki mazur görebiliriz. Ancak onların şahıslarını
mazur görmemiz, yaptıklarının, söylediklerini ve gavur karşısında duydukları
aşağılık komplekslerini makbul gördüğümüz anlamına gelmez.

Hele bu kompleksleri bize dinin cüzü gibi satmaya çalışan hocaefendileri, ettiği
bedduanın içinde *demokrasi* sıkıştırınca makbul müslüman olacağını sanan
safları, kitabı okuduğu halde bile bile insanları ezikliğe sevkedenleri,
müslümana üstünlüğünü unutturmaya çalışan hainleri unutacağımız, görmeyeceğimiz
anlamına da gelmez. Biri bir müslümanı, ne kadar *kıro* olursa olsun, dininden
dolayı aşağıladığında, gavur gibi olmadığı için aşağıladığında, ona burun
kıvırdığında, alay ettiğinde, onu gavura nazaran aşağıda gördüğünde, gavura
gösterdiği sevgiyi ondan esirgediğinde, ben de sırf müslüman olduğu için o
kardeşimin yanında bulunurum.

Bunu mesela, neden onca yanlışına rağmen Erdoğan'ı desteklemeye başladığımın da
açıklamasıdır. Onu *batının muteber adamı* olduğu sürece desteklemedim, ancak ne
zamanki dininden, söylediklerinde, kareli ceketinden, ifadelerindeki gavurluğun
aksine sözlerden dolayı ona cephe alındı, ben de onun tarafına geçtim. Yaptığı
pek çok siyasi yanlışa, veya fikrindeki boşluklara, sathiliğe, etrafındaki
akbabaları kovmayışına ve sair menfi taraflarına rağmen, "başınıza zeytin tanesi
gibi siyah bir köle de geçse itaat ediniz" diyen peygamberin hikmeti gereği,
sırtlandığı yükü ondan daha iyi taşıyacak da kimse olmadığından, hala onun
tarafındayız.

Bunun ötesinde, müslümanın devletle ve tarihle ilişkisini de bu *Allah'tan
başkasına teslim olmayan üstün ümmet* fikrinin yön vermesi gerektiğine
kaniyim. Osmanlı'nın günümüze bırakabileceği tek miras, bizim bu üstünlüğün
hakkını vermiş ve bunu da bir vazife olarak bize devretmiş dedelerimiz
olduğudur. Yoksa kurumlarıyla Osmanlı'yı diriltmeye çalışmak, *hakkı hak gören*
müslümanın zorlayacağı bir *dava* değildir. Osmanlı'dan kasıt nedir hem,
devşirme sistemi mi, tımarlı sipahiler mi, millet sistemi mi, yoksa padişahlık
mı? Bunların hiçbiri bugün için manası olan, üzerinde durup, peşinde koşmaya
değen fikirler değildir, buna mukabil Osmanlı bir hikaye yazmış ve bize bu
hikayenin parçası olma şerefini bırakmıştır. Yapabileceğimiz de bu üstünlük
vasfını hakkıyla devam ettirebilmektir.

Devlet fikri de aynı şekilde bize bu *Allah'tan başkasına teslim olmayan üstün
müslüman* fikrine destek olduğu sürece lazımdır. İslam devlet için değil, devlet
İslam için bir araçtır. Bu aracı en iyi şekilde kullanmak, adaleti, hakkı,
hukuku, kamu düzenini ve genel olarak insanların hayatlarından memnuniyetini
sağlamak müslümanın vazifesidir.

Anadolu'ya müslüman Türklerden önce de Türkler geldi, bunlar müstakil bir oluş
yerine Bizans'ın askerliğini tercih ettiler. Onun dinine geçtiler, ondan oldular
ve en son onların torunları mübadele ile beraber Rumların yanına
gönderildiler. Bu bize Türk de olsa, herhangi bir milletin, Batı'nın
kuyrukçuluğunu yaptığında akıbetinin onda erimek olduğunu gösterir.

Biz Batı'da eriyecek miyiz? Batı'nın bir parçası mı olacağız? Bunu istesek de
yapabilir miyiz? Canlarını bin yıldır acıtan bir milletin, artık değiştiğine
inanacaklar mı? Yoksa onun antitezi mi olacağız? Son elli yıldır mihverini
kaybetmiş, ne istediğini bilmeyen ve bunu bir meziyet addeden bir medeniyetin
kuklası mı olacağız? Bu kavga onun kavgasıdır. 

