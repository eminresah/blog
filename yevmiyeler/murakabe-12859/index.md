==============
Murakabe 12859
==============

:date: 2014-11-23 02:18:14 +0200

.. :Author: Emin Reşah
.. :Date:   12859

Ara sıra aklıma geldiğinde, FG meselesinin aslında *Türk müslümanlığı*
denen daha geniş bir problemle ilgili olduğunu görüyorum. Türk
müslümanlığı, Türklerin kendine has müslümanlığı zayıflıyor.

Ne demek ki o?

Türklerde İslam gelenek İslamıdır, mantık aranmaz, sorulmaz,
soruşturulmaz, eskiler ne demişse doğru demiştir, şeyh uçar, mürid kaçar
vs.

Hmm. FG yüzünden bunlar mı zayıflıyor?

Türk müslümanlığı dendiğinde en akla gelen cins o cemaatin
yetiştirdikleridir zihnimde. Türk müslümanlığı, temelde bir ibadet ve
tören müslümanlığıdır. Elbette bunu *güllü Yasin* kitschliğinden daha
derin temsil ediyorlar velakin neticede dinin *tören* tarafına
hassasiyet, diğer kısımlarına hassasiyetten fazla.

Diğer kısımları?

Ahlak, muamelat, tefekkür. Tören konusunda dikkatliysen ve *abilerine*
veya *hocana* güzel görünüyorsan, en müslüman sensin. İnsanların
ibadetlerin içinin boşalmasından şikayet eder ve ihlasla ilgili pek çok
şey anlatırlar, ancak iki kişiden hangisinin daha makbul olduğuna şekil
şartları karar veriyorsa, insanlar tabii ki ona önem verecek. Başka ne
yapsınlar?

Sınav hangi konudansa, insanlar ona çalışır.

Evet, sınavı şekilden ve törenden yapıyorsun ama *sınav her şey değil,
bunun içini doldurmak da lazım* gibi sözler de söylüyorsun. Bunlar boş
sözlerdir.

Dolusu nasıl olacak?

İhlas insanlara anlatılır, ancak uygulamada yapılacak tek şey, insanları
ihlaslarıyla başbaşa bırakmak olur. Nafile ibadete zorluyorsan, oradan
ihlas çıkmaz. Türk müslümanlığı neyin nafile, neyin farz olduğuyla
meşgul değildir, şekille meşguldür. Bunun için ihlas ararsan elin boş
dönersin.

Yani insanlara *ibadet edin* demeyecek mi?

Hz. Peygamber *sünnet namazları kılın* demiş mi? *Benim kadar ibadet
edin* demiş mi? Hayır, bunlar yok, ancak insan onun etrafında *Allah'a
nasıl daha yakın olurum?* sorusunu soruyor, bu sorunun cevabı olan
nafile ibadet de ihlasla yapılıyor. Ancak biri gelip sana *şu ibadeti
şöyle yap* dediğinde, aslen o insanı memnun etmek için yapıyorsun.
Allah'a değil, o insana yaklaşmaya çalışıyorsun.

Farzlar için de böyle değil mi?

Farzlar genel içindir. Evet, bunları da ihlassız yapabilir insan, doğru.
Ancak bunlar da insanları mükemmeliyetçilik batağından korur. Eğer
ihlası haddinden fazla vurgularsan, bu sefer insanların *ihlassız ibadet
edeceğime, ihlasla dünyalık işimi yapsam daha iyi* düşüncesine sebep
olursun. İnsanlar bu bahaneleri çok çabuk üretiyor.

İhlas da bir bahane oluyor yani?

Çünkü mükemmeliyetçilik bir şeytan oyunudur. *Nasılsa ihlasın yok,
namazın kabul olmayacak, bir faydasını görmeyeceksin* diye devam eden
bir düşünce vesvesedir mesela. Ancak bizim hocaları dinleyen adamın bu
düşüncelere kapılması çok kolay. Neredeyse şeytana çalışıyorlar.

Evet, *namaza başlamak* diye emekliliğe ertelenen bir dönüm noktası var.

Bunun da sebebi o mükemmeliyetçilik. *Farzları kılsan yeter* demez
hiçbiri, *aman ha, sünnetleri de kıl, yoksa Peygamber efendimiz şefaat
etmez*, *aman ha tesbihini çekmeyi unutma, yoksa şu şu faydalardan
nasiplenemezsin* diye diye, namaz o kadar büyük bir mesele haline
geliyor ki, ona başlamak bir dönüm noktası.

Bir de *nasılsa devam edemeyeceğim* düşüncesi var.

Evet, bu da. Yirmi defa başlamış, bırakmış, başlamış, bırakmış, sonra
başlamaya üşeniyor. Nasılsa devam edemiyorum, zaman bulamıyorum, işe
gidince namaz kılacak yer bulamıyorum vs.

Böyle durumlarda ne yapıyorsun?

Ben etrafımda gördüğüm en tembel insanlardan biriyim. Namazı kendime
kolaylaştırmasaydım, kılamazdım. Kıldığım namazın efdal olduğunu iddia
edemem, ancak hiç kılınmayan namaza göre inşallah daha iyidir. Bu
mükemmeliyetçilik batağı, insanları iyiye değil, iyi numarası yapmaya
yönlendiriyor. Bir de *kendi hocaları en iyi.*

Nereden anlıyorlar?

Başını secdeden kaldırmayınca, *en iyisi bizimki* oluyor. Nafile
ibadetle *en iyi* olunmaz ve hatta bahsi geçmesi ayıptır ama oluyor
işte.

En iyiyi nereden bileceğiz?

En iyi yok. İyi bile yok belki. Kırıntıdan meseleleri kitaplardan
okuduklarıyla çözen adamlar var, bu da iyi bir iş, ancak *en iyi*
dediğin vakit, hakiki sınavlarda belli olacak bir konu o. O sınavları
yapmıyorlar, önemli soruları sormuyorlar, cevaplarını bildikleri
sorularla meşgul oluyorlar. Alimin ilmi hayretinden ve tereddüdünden
belli olur, bizimkiler o kadar kesin konuşuyor ki, anlıyoruz ne
olduklarını.

Asıl sınav dediğin ne? Bunu arada söylüyorsun da, mesela *gerçek mesele*
ne oluyor?

Mesela şu: Bu ülkede her çalışan vergi öder. Ancak bu ödenen verginin
dini hükmü nedir, kimse bilmez. Bu vergiyi vermek farz mıdır? Mübah
mıdır? Mekruh mudur? Haram mıdır? Bunun hükmünü neye göre vereceğiz? Bu
verdiğimiz vergiyi aynen zekata mahsup edebilir miyiz? Yoksa devletin
ödediği faizin bizim zekatımızla ödenmesi haram mı olur? Bu vergi zekata
mahsup edilmeyecekse, müslümanlara salınmış cizye cinsi, bir *koruma
parası* mı kabul edeceğiz? O zaman bunu vermek mi, yoksa müslümanların
çoğunluğunu ve devlet cihazını durdurma gücünü düşünerek vermeyip,
*bizim kurallarımıza göre yönetilmeyecekse, biz bu devlete vergi
vermeyiz* demek mi daha uygundur? Her konuda uzun uzadıya ahkam kesmeyi
pek seven adamlar, konu zekat ve vergiye gelince, bir anda dut yemiş
bülbüle döner.

Çünkü ucunda çok acayip cezalar var. Bir hocaefendinin, *bu devlete
vergi vermeyin* diyebileceğini tahayyül ediyor musun?

Edemiyorum. Şu ankilere bakınca imkansız geliyor. Ancak bu soruların
uğraşmayı pek sevdikleri konulardan daha önemli olduğunun, zekatın hemen
her ayette namazla beraber sayılmasından anlıyorum. Bunlar konusunda
etraflıca ve makul ictihadlar sunamayacak insanlara, etrafları onları ne
görüyor olursa olsun, *alim* demek zor geliyor. Kusura bakmasınlar. Zor
konularda zor hükümler verecek ve gerekirse ictihadını kanınla
imzalayacaksın ki, bir kıymetin olsun. Yoksa ben de biliyorum zinanın
haram olduğunu ve su içince orucun bozulacağını.

Eğer bu para koruma parasıysa, bunu vermenin gerçekten lüzumlu olduğuna
emin olmaları gerekir. Yok bu para dinen *farz* ise, bunun zekattan ne
farkı olduğunu ifade etmeleri gerekir. Eğer bu para zekata mahsup
edilebiliyorsa, bunun delillerini açıklamaları gerekir. Yok diyelim,
devletin zekat verilebileceklere harcadığı kadarı mahsup edilebilecekse,
mesela devlet topladığı verginin %5'ini dinen zekat alabileceklere
dağıtıyorsa, mükellefler de vergilerinin %5'ini zekata sayabilir mi?
Bunun gibi sorular var.

Daha çok *koruma parası* gibi görüyorlar sanırım.

Bunun da açıklamasını iyi yapmaları lazım. Çünkü belki müslümanların
Türkiye devletinden değil, Türkiye devletinin müslümanlardan korunmaya
ihtiyacı vardır ve bu *alimler* de bu vazifeyi icra ediyordur. Koruma
parası dediğin, zayıf tarafından güçlüye ödenir. Türkiye müslümanları o
kadar zayıf değil ki, neden koruma parası ödesin?

Güçlü de değil ama.

Gelirinin üçte birini devlete verecek kadar zayıf da değil, dahası bu
parayı vermezse devletin ona yapabileceği şey sınırlı ve toplu bir
*vergi direnişi* olursa, devleti durduracak güce de sahip. Bu ülkede
kendine müslüman diyen insanların vergi vermeyi ve vergiye sebep olan
kayıtlı ekonomiye karşı mücadele ettiğini düşün, devlet çalışmaya devam
edebilir mi?

Herhalde edemez.

O zaman neyin koruma parasından bahsediyorsun?

Vergi bir vatandaşlık görevi ama aynı zamanda. Yani devletin çalışması
net hesapta müslümanların lehine. Devlet tıkanırsa asayiş de, ordu da
tıkanır ve genel huzursuzluk kimsenin istemediği bir şey.

Tamam, bu da kabülüm. Buna da itiraz etmiyorum. Mesele zaten verginin
*hükmü.* Çünkü eğer böyle bir etkisi varsa, vergi vermeyenin devletin
çalışmasına engel olması sözkonusuysa ve devletin çalışması insanların
lehineyse, maslahat devletten yanaysa, o zaman vergiyi vermemek haram
olması lazım. Ancak bu hükmü de verecek *babayiğit* yok.

Müslümanın laik devlete verdiği vergiye farz demek biraz zor geliyor
herhalde.

Sadece *farz* demek değil, herhangi bir şey demek zor geliyor. Susmak ve
insanlara menkıbe anlatmak kolay çünkü. Başını belaya sokmaya gerek yok.
Biri bir hüküm verse, hükmü eleştirecek adam çok.

Müslümanların modern devletle ilişkisi meselesi biraz zor bir konu.

Evet. Onun için *İslam devleti* denildiğinde, akla Taliban veya
Irak-Suriye Devleti gibi yerlerden ötesi gelmiyor. Modern bir İslamî
politik teori olmadığı için, aklına İslam devleti kurmak gelen
örneklerini bin küsur sene önceden alıyor. Onların da *biraz fazla
kadim* kalmak gibi bir tarafları var. Modern devlet nasıl çalışır ve
bunun İslam'ın hükümleriyle bağı nedir sorusunu cevaplayabilecek
kalibrede insan yok. Olanlar da böyle netameli konular yerine, geçmesi
kolay sınavlara giriyorlar.

Menkıbe yarışları gibi.

En güzel menkıbe anlatma yarışları gibi veya genel hükmü belli konuların
en ayrıntı taraflarını bulma yarışı gibi. İnsanların *alim* arayışı da
bu yönde gelişiyor. Alim dediğin, en az bin sene önceki konuların en
ufak ayrıntılarını bilir ama bugünkü konuların geneline kafa yormaz. En
kafa yoranı da, FG gibi *hakikati* teslimiyetçilikte bulur. Adam beddua
ederken *demokrasi düşmanlarına* da ediyor. Gel vatandaş, alime gel.

Demokrasi en *müreffeh* ülkelerin rejimiyken, müslümanların da öyle
olmasını beklemek doğru değil mi?

Müslüman için siyasi hedefin refah değil, adalet olması gerekir. Adamın
özendiği ve *korktuğu* ülke A.B.D.'nin sosyal adalet konusundaki durumu
Türkiye'ninkinden iyi değil, belki daha kötü. Demokrasi onlar için *ağzı
olanın konuşması* demekse, bunun da sebebi zaten düzenin hiçbir laftan
etkilenmeyecek kadar insanları göbek kordonlarından bağlamış olması. ABD
seçmeni politikacılarının pek makbul insanlar olmadıklarını bilir ama
bunu değiştirmek elinden gelmez. Sistem muhalifleri hapse atmaya gerek
duymayacak derecede güçlüdür. Bu tabii ki, bir gün zayıfladığında,
atmayacağı anlamına gelmez.

İlginç bir demokrasi tarifin var.

Demokrasi tarifi değil, demokrasiler çeşit çeşit. Avrupa'nınki farklı,
Avrupa içinde İsveç'inkiyle Portekiz'inki de farklı. Sosyalist ülkeler
de kendilerini *demokratik* görüyordu, onun için *demokrasi* herkesin
kendine göre anladığı cinsten bir kavram. Adamın ilenirken
*demokrasiden* bahsetmesi, ne kadar yalınkat ve fikirsiz olduğundan
başka bir anlama gelmiyor.

Senin de başka derdin yok gibi konuşuyorsun.

Başka dertlerim de var ama bunlar da önemli dertler. İşte bu menkıbeci
müslümanlık önemli bir krize girmek üzere. Türkiye'deki İslam anlayışı
önümüzdeki otuz yıl içinde çok değişecek. Fikren şimdiye kadarki halimiz
zahireciyle köy bakkalı arasında bir mertebedeydi, yavaş yavaş
fabrikayla alışveriş merkezini andırır hale gelecek. İyi midir kötü
müdür bilmiyorum ancak merasim müslümanlığının artık defnedileceğini
tahmin ediyorum.
