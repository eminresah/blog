---
title: "Yevmiye 12736"
date: 2014-11-23 02:18:14 +0200
dp: 12736
draft: true
tags: []
---

İnsanların kağıttan okudukları, ekrandan okuduklarına nazaran daha fazla
akıllarında kalıyormuş. Siz bu okuduklarınızı yarına
hatırlamayacaksınız. Ben de ne yazdığımı hatırlamayacağım ve hayatımız
böylece uyum içinde devam edecek.

--------------

Son 20 günde sanırım 150km kadar yürüdüm. Kilomda bir değişiklik yok,
hatta kilo alıyorum sanırım ama yürümenin kendisi iyi gittiği için pek
önemli değil. Mesele kilo vermek değil zaten.

--------------

Hayatımı bir kerede ne *başardığımla* değil, alışkanlıklarımla ölçmeye
çalışıyorum. Sabah rutinim namaz, kahve, meyve ve yürüyüş. Yürürken o
gün neler yapacağıma bakıyorum. Burada yayınlanacak yazıları
düzeltiyorum. 10km 2 saate yakın sürüyor. Sonra işe gidip, hangi sıkıcı
faaliyetle meşgulsem, onunla uğraşıyorum. Günde bir kere
`Anki'deki <http://ankisrs.net/>`__ kelimelerime bakıyorum. Yatsı
namazından sonra da dişimi fırçalayıp, ilaçlarımı alıp, telefon, modem
ve sair zımbırtıları şarja takıp yatıyorum.

--------------

3-4 haftadır kullandığım bir *akıllı alarm* ve *uyku takip* programı
var, `*Sleep as
Android* <https://play.google.com/store/apps/details?id%3Dcom.urbandroid.sleep>`__
demişler. Uykularımın 60 dakikalık devirlerden oluştuğunu keşfettim,
önceden herkesinki gibi 90 dakika sanıyordum. Program uykuda sağa sola
dönmemi algılayıp, alarmı uyku devrinin sonunda çalıştırıyor. Böylece
zombi gibi uyanmıyorum.

Gece horlamalarımı da kaydediyor. *Ben asla horlamam* diyenler için
güzel bir icad olabilir. Uykuda konuşup de, neden bahsettiğini merak
edenler de kullanabilir. Benim başarıyla kullanabildiğim ilk *smart
alarm* programı bu. Geceleri telefonu yanımda şarja takıyorum ve bu
sebeple yanımdaki telefonum uçak modunda.

--------------

Anki'de İngilizce, Latince ve Kur'an Arapçası setlerim var. Günde 5'er
yeni kelime öğreniyorum.

--------------

/Bir dili bilmek/ sorusuna doğru cevap veremediğim için, hala İngilizce
çalışıyor olabilirim. Geçenlerde bir Amerikalı, *Amerikalılardan da iyi
konuşuyorsun* dediğine göre, belki artık *İngilizcem iyidir* demeye
başlayabilirim. Gerçi konuşma becerim, doğrudan, o gün kafamı ne ölçüde
yorduğuma bağlı. Bazı günler Türkçe bildiğimden bile emin olamazsınız.

--------------

Kendime günde 300 kelimelik *serbest yazıyla* beraber, 300 kelime de
teknik yazı yazmaya alıştırmam gerek. Biraz daha içerik üretmeliyim.
İçerik bu zamanda, bütün promosyon ve tanıtımın anası. Tavuskuşlarının
kuyruğu cinsinden bir sağlık göstergesi. Şirketin keyfinin yerinde olup
olmadığını sosyal medyadaki halinden ve paylaştığı içerikten
anlıyorsunuz. Müşterilerine *iyi davranacak* kadar sağlam kuruluşların,
sizi başka zaman yarı yolda bırakmayacağını da düşünürsünüz.

