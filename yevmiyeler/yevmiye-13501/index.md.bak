---
title: Yevmiye 13501
author: Emin Reşah
date: 2016-07-01 18:00:16 
dp: 13501 
featured_image: /img/header-01.jpg
---

Biri Ramazan'ın son zamanlarında bol miktarda dini menakıb
gönderdi. WhatsApp'tan. Normalde okumadığından değil, sevmediğimi de söyleyemem
ama uzun zamandır bu *basitleştirilmiş* dini unuttuğumu farkettim.

Müslümanların Türkiye'deki durumları önemli bir derdim. Herkesin derdi. Ancak bu
basitliğin neden genelleştiğini sorma imkanım oldu. Neden dinimiz bir hikaye ve
menkıbe dinine dönüştü? Tasavvuf veya mutasavvufun yanlış veya (bazılarının
iddia ettiği gibi) *müşrik* olduğunu düşündüğümden değil, ancak tasavvuf
anlayışımızın neden bu kadar basitleştiğini merak.

Gün gün gelen *teravihin faziletleri* şuydu:

>    İmam-ı Gazali Hazretleri teravih namazının fazileti hakkında şöyle
>   buyurmuştur; "Hz. Ali'den (ra) rivayet edilmiştir ki:

> 1. gece teravih namazını kılanın: Bütün günahları bağışlanır.
> 
> 2. gece teravih namazını kılanın: Kendisinin ve eğer mü’min iseler ana ve
>    babasının günahları bağışlanır.
> 
> 3. gece teravih namazını kılana: Melekler müjde vererek derler ki: “Ey falan
>    kişi! Sana müjde olsun ki, Allah (cc) senin amelini kabul edip umduğuna
>    nail eyledi.”
> 
> 4. gece teravih namazını kılana: Allah (cc) Tevrat, İncil, Zebur ve Kur'ân’ı
>    okumuş kadar sevap ihsan eder.
> 
> 5. gece teravih namazını kılana: Allah (cc) Mescid-i Haram’da namaz kılanın
>    sevabı kadar sevap ihsan eder.
> 
> 6. gece teravih namazını kılana: Allah (cc) Beyt-i Mamur’u tavaf edenin
>    sevabı kadar sevap ihsan eder.
> 
> 7. gece teravih namazını kılana: Allah (cc) Musa'nın (a.s) yanında firavun
>    ve haman ile mücadele etmiş sevabı ihsan eder.
> 
> 8. gece teravih namazını kılana: Allah (cc) Bedir savaşında Peygamber
>    Efendimiz (asm) ile beraber olmuş gibi sevap ihsan eder.
> 
> 9. gece teravih namazını kılana: Allah (cc) Davud (as) ile beraber ibadet
>    etmiş sevabı verir.
> 
> 10. gece teravih namazını kılana: Allah (cc) dünya ve ahiret selameti
>     verilir.
> 
> 11. gece teravih namazını kılana: Kabul edilmiş umre sevabı verilir.
> 
> 12. gece teravih namazını kılan: Sıratı yıldırım gibi geçer.
> 
> 13. gece teravih namazını kılana: Beytullah’ı imar etmiş gibi ecir verilir.
> 
> 14. gece teravih namazını kılana: Allah (cc) Kadir gecesini sabaha kadar
>     ihya etmiş gibi sevap verir.
> 
> 15. gece teravih namazını kılanın: Allah (cc) hacetini ve duasını kabul
>    eder. Ahirette yüksek dereceler ihsan eder.
> 
> 16. gece teravih namazını kılan: Kıyamet gününde kabrinden kalkarken “Lailahe
>     illallah” diyerek kalkar.
> 
> 17. gece teravih namazını kılan: Dünyadan çıkmadan Cennet-i Ala’daki makamını
>     görür.
> 
> 18. gece teravih namazını kılana: Şehitlere ve gazilere verilen ecir gibi
>     ecir verilir.
> 
> 19. gece teravih namazını kılanın: Allah (cc) dünya ve ahirette yardımcısı
>     olur.
> 
> 20. gece teravih namazını kılan: Rasulullah Efendimiz’i (asm) rüyasında
>     görmeden dünyadan çıkmaz.
> 
> 21. gece teravih namazını kılana: Yerde ve gökte ne kadar melek varsa hepsi
>     onun için istiğfar eder. Ve Allah (cc) o kuldan razı olmadıkça dünyadan
>     ahirete göçmez.
> 
> 22. gece teravih namazını kılan: Ümmet-i Muhammed’in yetimlerini ve dullarını
>     doyurmuş gibi sevap alır.
> 
> 23. gece teravih namazını kılan: Ümmet-i Muhammed’in esirlerini azad etmiş gibi sevap alır.
> 
> 24. gece teravih namazını kılan: Beraatını sağ elinden alır.
> 
> 25. gece teravih namazını kılana: Ölüm meleği en güzel surette gelir, onu
>     cennet nimetleriyle müjdeler.
> 
> 26. gece teravih namazını kılanı: Allah’ın emriyle melekler şeytanın
>     şerrinden korurlar.
> 
> 27. gece teravih namazını kılana: Allah’ın emriyle cehennemin kapıları
>     kapanır.
> 
> 28. gece teravih namazını kılana: Allah’ın emriyle cennetin kapıları açılır,
>     hangi kapıdan isterse o kapıdan girer.
> 
> 29. gece teravih namazını kılana: Eyyüb'ün (as) sabır sevabı ihsan edilir ve
>     bütün günahları bağışlanır.
> 
> 30. gece teravih namazını kılana: Allah’ın emriyle arşın altından bir münadi
> şöyle seslenir: “Gece teravih namazını kılan kullar cehennemden azad olmuş
> kullardır. Korktukları cehennemden kurtulup umdukları ve Allah’ın Cemâl’ine nail
> olanlardır” Allah (cc) buyurdu ki: “ İzzetim ve Celalim hakkı için bu kullarıma
> af ile muamele eyledim. Cehennem ateşini vücutlarına haram eyledim” Sonra Allah
> emreder ki; o kullara -erkek olsun, kadın olsun- cehennem azabından kurtulmak ve
> sıratı kolaylıkla geçmek için beraat yazılır.
> 
> Her kim inanarak 30 gece teravih kılsa Allah (cc) o kula şeksiz şüphesiz
> Ihsan eder. (İsmail Hakkı - Mecalisü'l-va'z ve't-tezkir, sh:88-90),(Osman
> el-Hobevi - Dürratü'l-vaızin, sh:16,17) (Muhammed Hayri, Mecalis i Hayriyye
> ve mefatih-ı ilmiyye ,sh:15-99)

Bunları okuyuncu, 100bin liralık evi, Internet'te binbeşyüz liraya görmüş gibi
oldum. İnanmak istemediğimi söyleyemem, ancak inandığımı da söyleyemem. Bir
sebebi, senedin meşkuk olması tabii, Gazali'nin hangi kitabında olduğu belli
değil, Gazali'den Hz. Ali'ye zincir belli değil. İkincisi, bu zincir olsa bile,
tuhaf bir şekilde, hiçbir ibadette bahsedilmediği kadar çok *sevaptan*
bahsedilmesi.

İçimden dedim ki, *madem kabir azabının kalkması 20 rekat namaza bakıyordu,
neden bu kadar uğraştırıyorsunuz insanları?* 

Bunların yayılması, *canım, neticede kötü bir şey değil ya* mantığıyla
yapılıyor. Evet, kötü bir şey değil, ancak insanın zihni aynı anda bir çok şeye
odaklanamaz. İnsanlara devamlı *üstün fazilet* sunduğunuzda, eskilerin önemini
kaybetmesi gerekir. İnsanın günlük ibadete ayırabileceği zaman, dikkat ve
alacağı lezzet sınırlıyken, nafileye fazla dikkat insanın farzlarını
zayıflatır. Bundan öte, insanın bir de *irade sınırı* vardır, doğru sözlü olmak,
iyi insan olmak insanın iradesini zaten tüketir. İrade stoklarını nafile ibadete
ayıran insanın, her zaman bundan fayda bulup bulmayacağı önemli bir muammadır.




