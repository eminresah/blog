---
title: "Yevmiye 13125"
date: 2015-06-22 00:45:58 +0300
dp: 13125
tags: []
---

2 gün önce `bir yorum <http://eminresah.com/#comment-2087712209>`_
geldi. *Başka Aşklar* isimli bir yazım varmış, zamanında bir deftere
girmiş ama buraya girememiş. `Tumblr'daki
<http://eminresah.tumblr.com>`_ sayfaya, sanırım Posterous yoluyla
gitmiş. Sonra (Nisan 2012'de) bu ikisini de yazılar için kullanmayı
bırakmışım. Tumblr sayfası öylece kalmış. Herhalde oradaki yazıları
kopyaladım sanarak veya kopyalamayı erteleyerek unuttum.

Yorum geldiğinde, *Google da artık eskisi gibi çalışmıyor* dedim. Ama
ihbar doğru, kendi dosyalarım arasında aradım ve adı geçen başlıkla
bir yazı yok. Sonra tekrar Google. Bana o zaman bu yazıyı reblog eden
`başka bir blogdaki <http://aglea.tumblr.com>`_ kopyasını
gösterdi. Ben de *eminresah.tumblr.com*'un şifresini bulup yeniden
ziyaret ettim, senelerdir açılmamış tozlu blog. Son yazı annanemin
ölümünden dolayı yazmayı artık bırakacağıma dair. Zaman hızlı esiyor.

Tumblr'ın kopyasını çıkardım ve 400 küsur post var. Bazısı uzun,
bazısı kısa yazılar. Her birinden iki üç kelimeyi Emin Reşah
yazılarında arattım ve 270 kadar yazıyı bu sitede bulamadım. Belki
bunların da yarısı zaten günlük olaylara dairdir ve zamanında
süzmüşümdür. Ancak bu kadar *kayıp yazı* çok tuhaf göründü.

Neticede incelemem ve temizlemem gereken bir miktar yazı daha
çıktı. Bulduğum yazıların bazısı `Geçmiş Günün Kelimeleri
<http://eminresah.com/gecmis-gunun-kelimeleri/index.html>`_ ismindeki
kitapta. Bazısı `hikayelerin
<http://eminresah.com/hikayeler/index.html>`_ arasında.

Böyle zamanlardaki ilk *bana acil editör lazım* hissi oluyor. Sonra
*kim benim kadar efektif çalışacak, şu yazıların hangisinin sitede
olduğunu bulması günler sürer* diyor ve vazgeçiyorum. Sonra giriştiğim
işten bıkar gibi olduğumda Emin'i olduğu yere bırakıp kaçmak
istiyorum. Yazıların burada olup olmadığını incelerken de bu safhaları
yaşadım.

Hayatta *bu kadar emek vermişim, yazık olmasın* diyerek devam
ettirdiğim ne çok şey var. Hayatın kendisi bile böyle. Ancak burada
öğrenmem gereken bu değil: Neticede unutulmaması gereken işler
yapıyorsan, onlar defterlerde senelerce bekleyip yine seni
buluyor. Eldekilere de *emek verdim* bahanesiyle değil, hakkı varsa
hakkını vermek maksadıyla bakmak lazım.


