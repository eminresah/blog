---
title: "Yevmiye 13210"
date: 2016-03-23 00:49:21 +0200
dp: 13210
draft: true
tags: []
---

Bugün bir koşu Ankara'ya gittim geldim. Toplamda 15 dakikalık bir kulak kontrolü
için onbir saat yol. Geçen hafta hasbelkader muayeneye gittiğim doktor kulağımda
mantar keşfedip bir haftaya kontrol randevusu verince, *otobüsün koltuğuna
yapışma günü* oldu bu.

Savruk zamanlarımdayım. Uzun zamandır Feedly'ye bakmıyordum. Bakınca arkadaşları
biraz ihmal etmiş gibi hissettim. Takip ettiğim az sayıdaki blogdan, yazmaya
devam eden bir ikisinde okumayı geciktirdiğim iki üç yazı buldum. Mektup yazıp
hal ve hatırlarını sormam lazım geldiğini düşündüklerim var ama nedense, sanırım
daha çok bu savrukluk ve boşvermişlik halinin yansıması, veya ne diyorlarsa
ondan, kimseye hatır sorasım yok. Herkes bunalmış durumda. Ben hariç.

Bugün kardeşim kendimde beş yaşında ayrıldığımız merhum babamla ilgili bir sorun
görmediğimi söyleyince belki bastırıyorsundur dedi. Belki bastırıyorumdur. Belki
ararsam, kulağımdaki mantar gibi, beni neredeyse delirtecek kadar kaşındıran,
kulağımın içine şiş sokma hayalleri kurduracak kadar kaşındıran bu mantar gibi
gizlide yeşeren duygularım vardır ve benim *normal* bir insan olmamı
engelliyorlardır.

Bir psikologa gidip, delirmek istediğimi söylemeliyim. *Delirmek istiyorum
doktor.* Sen bilirsin bu işleri. Nasıl delirebilirim doktor?  Bu mutluluk
halinin derinleşmesi ve anın büyüyüp maziyi ve atiyi silmesini sağlayabilir
miyim doktor? Bence doktorların, psikodoktorların yapması gereken iş
bu. İnsanların daha delirmesini sağlamak. İnsanlar hayatı fazla ciddiye
aldıklarında böyle oluyorlar. Böyle. Ciddi.

Ciddilik insanın hastalığı. Kediler, karıncayiyenler ve karıncalar hayatı fazla
ciddiye almaz. Sorduğumdan değil ama öyle duruşları bir yok. İnsandan başka
hiçbir hayvanın hayatı ciddiye aldığına şahit olmadım. Yaptığını yapar,
yapmadığını yapmaz, işi rast giderse yaşar, gitmezse yaşamaz. Bu *aydınlanmayı*
insan hayatına aksettirebilip, hepimizi birer hayvana dönüştür *doktor.*

Bugün yolda birkaç eski yazıyı siteye gönderme fırsatı buldum.

Bu önemli bir adım. Yazılarım daha öncekiler gibi yok olup gidecek. Unutacağım.

Zamanım daralıyormuş gibi hissediyorum. Kendini unutmak için ölümü düşün.

-----

En son Jared Diamond'un *The Rise and Fall of Third Chimpanzee* kitabını
okudum. *Üçüncü Şempanzenin Yükselişi ve Çöküşü*. Üçüncü şempanze dediği
başımızın belası insan türü. Hakkında uzun zamandır bu kadar menfi yazı
okumamıştım. Tükenip gitse de dünya rahata erse diyeceği geliyor insanın.

Sanırım Tüfek, Mikrop ve Çelik'ten önce yazmış bunu. Eski bir kitap. Diamond'un
dilini seviyorum. Çöküş diye de bir kitabı var. Onu pek sevmedim. Biraz fazla
felaket tellallığı ve fazla koyun güder havası vardı. İnsanların felaket
tellalarına bakışını biliyorum. Ben de felaket tellallığı yaptım. Sinir bozucu
bir iş. Herkesin sinirini bozuyor. Bunun yerine yaşıyorsak yaşıyoruz,
yaşamıyorsak yaşamıyoruz, öleceksek ölürüz kafası daha uygun gelmeye
başladı. Yarın dünya patlayacaksa, bunu bugünden mesele etmemizin kimseye
faydası yok. Elimizden gelen varsa yapalım tabii ama elimizden geldiğini
düşündüğümüz pek çok işin akıbetimize bir faydası yok.

Otobüste hiç uyumadım. İçinde Nezih Uzel'in nefeslerinin bol adette bulunduğu,
normalde kızımı uyutmak için kullandığım bir Spotify listem var. Bu listeyi üç
dört defa dinledim. Nefes dinlemeyi seviyorum. Sorsam şirk derler. Bana sorsalar
ben de derim ama ayıplaya ayıplaya dinliyorum işte.

Bugünlerde Bill Bryson'un *The Mother Tongue* kitabını okuyorum. *Ana Dil.*
İngiliz dilinin tarihini anlatıyor. Kitabı 1984'te yazmış. Babamın öldüğü ve
kardeşimin doğduğu sene. Çok eski bir kitap gibi geldi. Uzun zamandır bu kadar
*eski* kitap okumadım. Bizde geçen sene çıkmış teknolojiye *eski* diye
bakılır. Üç sene önceki makaleyi *daha ilerisi var mı* diye
araştırırız. Kitaplar da bundan nasibini alıyor. Ancak Diamond da Bryson da,
dili güzel olduğu için çekebildiğim yazarlardan. Eskilikleri de mühim değil,
zaten eğlencelik.

------

İnsanların dünyadan, ondaki *nesnelerden* ve *insanlardan* bütünlermiş, tek bir
durumda tek bir anlam, irade ve yön ifade ederlermiş, mesela PKK veya Tayyip
Erdoğan'ın anlamı tek birşeymiş. bunların her anları her anlarına denkmiş gibi
konuşmaları, fikirlerinden bu kadar emin olmaları çok ilginç geliyor. Ben
hayatımı automatonlarla, yapay zeka programları ve insanlar arasında geçiren
biriyim. İnsanların konu edindiği hiçbirşeyin automatonlar kadar net olmadığını
görüyorum. İnsanların konuştuğu da bağırsak gurultusu gibi geliyor onun
için. Kokusu çıkmadığı sürece anlamsız.

-----

Şimdi şunu dedi Nezih amca:
 
   Pir Sultanım ne var bunda, 
   Çok keramet var insanda. 
   O cihanda bu cihanda, 
   Ali'ye saydılar bizi.

------

Halihazırda geçirdiğim devre benzer devirlerin ilkini yaşadığımda *Türk İslamı*
ve onun hallerinden kopmuş, *saf* İslamı temsil ettiğine inandığım bir fikre
tabi olmuştum. İkincisinde Agnostik oldum. Üçüncüsünde inanç ve fiil arasındaki
farkın manasız olduğunu, inanç ve lafza fazla dikkat etmenin doğru bir tavır
olmadığı kanaati hasıl oldu ve *fiiliyle müslüman* olmaya ve hidayeti her
durumda Allah'tan talep etmeye karar verdim. Dördüncüsünde sanırım bu konuların
üzerinde konuşulacak değil, temsil ve işaret edilecek, *yan değinilerle,* kitap
marjlarına yazılan notlarla anlatılacak ancak asla doğrudan anlaşılamayacak
konular olduğuna inanmaya başlayacağım. İçimde bir şeyler devriliyor, bir
şeyleri de ben yıkıyorum.

------

Dört yaşındaki oğlum Mehçehre Affan Kocakaffan hazretleri bana her gün maaşımı
alıp almadığımı, aldıysam gidip *bataklık legosu* almamız gerektiğini
söylüyor. Benim de onun kadar dirayetli olmam lazım.

Maaşımı kendim ödüyorum ve bataklık benim içimde desem anlar mı acaba?

