---
title: "Yevmiye 13945"
date: 2017-09-18 22:38:58
dp: 13945
featured_image: "/images/header-45.jpg"
images: ["/images/header-45.jpg"]
published: true
tags: []
---



95 gün önce yazmışım bunu. 15 Haziran 2017 ediyor.

-----

*Bence sen beni sevmiyorsun* dedi adam. *Sevmiyorum* dedi kadın. *Hiç sevmedin
bence* dedi adam. *Sevdim ama geçti* dedi kadın. *Bazı günler sever gibi oldum
ama şimdi her şey değişti.*

*Ne değişti?* dedi adam. *Daha çok sevdiklerim var ve baktım sen de bu dünya
kadar kötüsün* dedi kadın.

*Ben iyiyim demedim* dedi adam. *Bunu demediğin için de kötüsün* dedi kadın. 

*Sadece gemiyi karaya oturtmadan yol almaya çalışıyorum* dedi adam. *Hayatımın
amacı yüzmeye devam etmek, dalgalardan uzak kalmak ve yakındaki adaların
kıyısından geçerken insanlara el sallamak* dedi adam. *Kötü bir kaptansın, bu
gemi çok sallantılı, güven vermiyor, her yerinden ses geliyor* dedi kadın.

*Bu gemi hep böyleydi, senelerdir tamir bekliyor, çok yarası var, su sızıyor ve
dengesi bozulduğunda elime bir kova alıp oraya koşmam gerekiyor* dedi adam.

*Bahaneler* dedi kadın. *Yaraların hep bahane, benim de yaralarım var ama gemiye
onları getirmedim* dedi kadın. *Getirmeye çalıştığımda beni ilk adaya bırakmaktan
bahsettin.* 

*Hayır, hayır* dedi adam. *Seni kendi yaraların için değil, gemiyi yaraladığın
için karaya bırakmak istedim. Veya ben o gemiyi yürütmeye çalışırken, sen de bir
yandan gemiye su doldurduğun için.*

*Beni suçlama hiçbir şey için* dedi kadın. *Hep böyle, birilerini suçlamak
istiyorsun, çocuk gibi*

*Evet, belki böyle ama artık kendimden başkasını suçlamıyorum* dedi adam.
*Bundan sonra tüm suçlar bana ait. Yanlışlarım hep orada duracak ama onları
sahiplenmeyi ve kendimi teselli etmeyi öğreneceğim.*

*Bensiz* dedi kadın. 

*Sensiz* dedi adam. 


