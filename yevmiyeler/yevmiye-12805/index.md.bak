---
title: "Yevmiye 12805"
date: 2014-11-23 02:18:14 +0200
dp: 12805
draft: true
tags: []
---

Bir tuşa basarak yazı yazmaya başlıyorum. Siyah bir kutu açılıyor ve
bana sadece yazdığım kelime sayısını gösteriyor.

--------------

`Instapaper <http://instapaper.com>`__ alıntılarını
`4cumle'de <http://4cumle.org>`__ paylaşmaya başlayalı, `twitter
hesabım <http://twitter.com/eminresah>`__ biraz daha kalabalıklaştı. Ne
okuduğumu merak eden için paylaşıyorum. Ekseriyeti İngilizce. Güzel
Türkçe yazı bulmak zor. *Edebiyat yapmayan* ama azıcık derinlik
arıyorum. Pek bulamıyorum. Memlekette haddinden fazla siyaset var.

--------------

`Zeki Terörist <file:../zeki-terorist/index.org>`__ yazısına bir de her
parti ve örgütün derdi, *eldeki malzeme bu* bahanesini eklemeyi
istemiştim. Şimdi aklıma geldi.

Çocuk yokken, bir yazıyı bitirinceye kadar yerimden kalkmak zorunda
kalmıyordum, şimdi yazı faaliyeti çok kesiliyor ve bunun getirdiği bazı
arızaların farkındayım. (En kolay görüleni, daha önce yapmadığım kadar
ifade bozukluğu, zor görüleni, anlatmaya çalıştıklarımın çoğu zaman
yarım yamalak kaldığını hissetmem.)

--------------

Amerika'nın *Ivy League* denen, en kaliteli üniversitelerine gidenlerin
sadece %15'i, toplumun (maddi kazanca göre) alt yarısından geliyormuş.

Süper güç olmak için halkına zulmetmek gerekir mi, yoksa süper güç
olduktan sonra mı zulmetmeye başlamıştır? Ben ikinci kanaatteyim,
Amerika'da eşitsizlik giderek artıyor ve biz de aynı atmosferi teneffüs
ettiğimiz için, aynı hastalıktan muzdaribiz.

--------------

Kitaplar hakkında konuşmak, kitap okumaktan, konserler hakkında
konuşmak, konsere gitmekten, tiyatro hakkında konuşmak tiyatroya
gitmekten daha muteber faaliyetler olduğu sürece, etrafımız numara
yapmaktan kendini aramaya fırsat bulamayan insanlarla dolacak.

Fazla mı *Zen* okudum nedir, ben böyle sanat sepet işlerine hiç değer
vermez oldum. Ne alakası var diyeceksiniz. Bir yemekte günlük hayattan
konuşmak, bu konularda ahkam kesmekten ve o yemeği yemek, konuşup
durmaktan daha değerli geliyor. Gözümün önündeki insanla meşgul olmak
daha kıymetli. Bunu her zaman yapabildiğimi söyleyemem, ancak insanların
kendilerine *değer* katacağını sandığı şeylerle ilgileniyormuş gibi
durması bende bir tuhaf bir yabancılık meydana getiriyor. Benim
karşımdaysan zaten değerlisin, ne dinlersen dinle, ne okursan oku. Eğer
bu değeri veremiyorsam, hata benimdir.

--------------

Hep başarılı olmuş insanın başarısızlık korkusu vardır değil mi? Belki
benim zar zor geçtiğim sınavdan 90 aldığı için ağlayan kızın da korkusu
budur. Belki hayatında hiç yeni bir şey denememiş, devamlı *en mantıklı*
işleri yapmış ve muteber biri olmaya çalışmış ve bu sebeple
kendilerinden sıkıldığımız ve hatta kaçtığımız insanların da korkusu
budur.

--------------

Birilerinin *gölge yazarı* olmak nasıl bir şey olurdu. Belki kendime
gölge yazarlık yapmalıyım. Bir roman yazarsam, yazarın hayatını da
muhtemelen kurgulayacağım. Her tarafıyla roman olsun. Ben o yazarı yazan
kişiyim, belki de yazarı yazan kişiyi yazan kişi de olabilirim. Birkaç
ben vardır bende, benden içeru.

--------------

Dünyanın en büyük iletişim kazalarından birinin Birinci Dünya Savaşı
olduğunu öğreniyorum. Diplomatların maksatlarıyla söyledikleri
arasındaki uçurumun büyüklüğü kaç milyon insanın hayatına malolmuş.

--------------

İngiltere'nin Kıta Avrupasında tek bir güç olmasına engel olma
politikası var, Napoleon'dan beri. Avrupa Birliği'ne de, Almanya ve
Fransa böyle bir eksen haline gelip, Kıta'yı ele geçirmesin diye girmiş
olmalı. Bizi de bundan dolayı destekliyor.

İngilizlerle doğal bir düşmanlığımız yok, Birinci Savaş'ta farklı
cephelerde kalmış olsak da. Kara kaşımız, kara gözümüz için değil, bu
söylediğim sebepten dolayı *denge unsuru* olarak kullanacak bir taraf
gibi görüyorlardır Türkiye'yi. Bizim de onları *ortak yakın düşmanlara*
karşı bir *uzak düşman* olarak görmemiz bundan.

--------------

    Eğitimin sırrı, doğru nesnelere duyulan ihtirastır.

    -- Adam Smith

--------------

Kendini güçlü hisseden insanlar, hayatlarında daha çok zaman olduğunu
düşünüyormuş. Bunun bir etkisi yapılacak işlerin normalden kısa
süreceğini tahmin etmeleri. Bunun için güçlü insanlar, zayıf insanların
tembelliklerinden şikayet edip duruyor olabilir.

--------------

Nietzsche'nin alkolle arasının bozuk olmasının sebebi, insanı uyuşturan
herhangi bir nesnenin onun *büyümesine* engel olacağını düşünmesiymiş.
*Acını unutturuyorsa kötüdür* yani. Sadece su ve nadiren süt içermiş.

    Yeni Ahit'te saygı duyulacak tek bir insan var, Roma Valisi Pilatus.

    -- Nietzsche

--------------

Birileri birilerini boykot ediyor ama benim iki taraftan da haberim yok.
Boykot edilenlerin çoğunu zaten takip etmiyordum. Genelde boykotların
faydasına pek inanmasam da, bakarım, aa, ben zaten boykot ediyormuşum.

--------------

Günde 30 kadar dokümanı elden geçirmeye çalışıyorum. Bunların arasında
buradaki yazılar var, okuduğum kitapların notları var, akademik makale
var, kitap var. Hayatım doküman üretmek üzerine kurulu.

--------------

Müzik tarihinin cahiliyim. Piyanonun tarihini okurken, *bildiğimiz* 88
tuşlu tasarım yerine *Jankó klavyesi* denen ve 264 tuşlu bir tasarım
yapıldığını ve normalde zor olan atlamaları kolaylaştıran bu tasarımın,
sırf insanlar öğrendiklerini bırakmak istemediği için tutmadığını
öğrendim. Benzer bir problem Q klavye için de mevcut. Amerika'nın Dvorak
adında dillerine uygun başka bir klavye tasarımı var ama kullanan yok.
Ben de F klavye ile başladığım hayata, *her yerde yok* diyerek son
vermiştim. Bir de artık elime kazınmış kısayol tuşları hep Q klavyeye
göre, bunları nasıl değiştireceğim?

İnsanların alışkanlıklarını değiştirmek zor. Teknik olarak daha başarılı
olmak, insanların kolayca kabul edeceği anlamına gelmiyor. Bir insan bir
nesneyi öğrenmeye uzun zaman yatırdıysa, yenisini öğrenmiyor.

--------------

Nehru *Orta Doğu* tabirinin yanlış olduğunu, *Batı Asya* denmesi
gerektiğini söylemiş. *Orta Doğu* bana biraz Çinlilerin devletleri için
kullandığı *Orta Krallık* gibi geliyor. *Doğu'nun Ortası*. Tabii
sömürgecilik telmihleri güzel değil ama *Büyük Asya'nın Batısı* mı daha
iyi, *Büyük Doğu'nun Ortası* mı derseniz, ikincisi derim, naçizane.

--------------

Telgraf ilk çıktığında, *gerçek için çok hızlı* demişler. Internet (ve
Twitter) için de aynısını söylüyoruz. Gerçek hep yavaş, bazılarına hiç
ulaşmıyor.

