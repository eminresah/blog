Yevmiye 13049
=============

:date: 2015-04-08 01:25:22 +0300

.. :author: Emin Reşah
.. :date: Tue Apr  7 03:04:49 EEST 2015 
.. :dp: 13049 

Bir şeyler söyle bana Internet. Sıkıntımı geçirsin. İçinden bir şeyler
çıkar. Ne ektiysek, onu biçelim. Sana senelerdir kelimeler ekiyorum
ama bana verdiğin mahsul giderek bozuyor.

Hala Prag. Tatil fazla uzun geldi. Bir haftayı aşmamak lazımmış ama
uzun gelmesinin sebebi herhalde tatilin aslında o kadar da tatil
olmayışı. Çocuklarla çıkınca, yalnız kalacak, kafa dinleyecek imkan
sıfıra indi. Hemen hemen sıfır.

Ancak Prag'ı çocuklar olmasa da pek sevmezdim herhalde. *O kadar da
güzel* değil. Turizme fazla *çalışmışlar* ve pek sevimli değil.

Daha güzel şeyler yazmak isterdim ama giderek büyüyen bir can
sıkıntısına dönüşüyor bu şehir. Kafka'nın neden bu şehirde o kitapları
yazdığını anlıyorsunuz, aceleci insanlar bunlar.

Böceğe de dönüşürsün, Dava'n da bitmez, Kale'ye de ulaşamazsın. 

Neyse de, bu fasıl bitsin. Gelip gören seven de vardır, iş olmadıkça
tekrar geleceğimi sanmam.

------

Memlekette neler oluyor? Arada bir twitter'a girip bakıyorum. İçimden
*şu konuda bunları bunları söylesem* diye geçiriyorum. Sonra
söyleyeceklerimden kendim de sıkıldığım için bırakıyorum. Söylemekten
vazgeçiyorum. Neden konuşayım? *Çok değerli fikirlerimi* ortalıkta
uçuşanlardan ne farkı var?

Siyasi konulardaki yazılar her zaman daha fazla ilgi
görüyor. İnsanların kavgaya ihtiyacı var. Budapeşte'de kaldığımız yer
Meclis'e ve sair kurumlara yakındı ama biz devletin varlığını
hissetmedik. Zamanında Ankara'da yaşarken, perifer mahallelerde bile
devletin ağırlığını hissederdik. Bir takım tel örgülü yerler, bir
takım kocaman binalar ve oralara giren çıkan bir takım siyah mercedes
konvoyları. Budapeşte'de bunlar yoktu. Sanki meclis boşalmış da,
memleket kendi kendine idare oluyormuş gibi bir hava vardı. Biz buna
alışık değiliz.

Kavga etmeyi seviyoruz. Bu konulardaki kavga da, bir yandan hayatın
belirsizliklerine karşı önümüze çözülecek problemler sunduğu ve bir
yandan da bu problemlerin çözümü hoşumuza gittiği için çok
revaçta. Siyasetin insanların *bildiği* bir konu olması, futbol gibi
mesela, hakkında kendi fikirlerini inşa edebilecekleri kadar oyun
alanı sunması en önemli özelliği. Önce fikir ediniyoruz, sonra buna
uygun gerçekler gözümüze akılıyor. Devlet erkanının *yiyici* olduğu
kanaatine bir şekilde ulaştıysak, ondan sonra bu insanların dürüst
olma ihtimalleri üzerinde asla durmuyoruz, sonra illa ki birileri
rüşvet haberi yapıyor, kanaatimiz pekişiyor ve haklı çıkmanın öz
gururu.

------

Bizim derdimiz, belki de sorunlarımızın gerçekten büyük
olmasıdır. Diğer ülkeler gibi değil. Bizim bir hikayemiz var, o hikaye
de bin senedir öyle veya böyle emperyal bir devletin mirasını taşımak
üzerine kurulu. Bin senelik bir fetih mirasının, üçyüz senelik son
perdesinde yaşananlar şemailimizi bozmuş. Ne yapacağımızı şaşırmışız.

*Ne yapmalı?* deyince herkesin bir cevabı var. İnsanların söyledikleri
ve gerçekten kasdetikleri arasında uzun mesafeler var, siyaset söz
konusu olduğunda hemen farkediyoruz. Bu ülkede onun için herkes
demokrasi ister ama herkesin demokrasiden beklediği
farklıdır. Herkesin ağzında bir demokrasi var ama demokrasinin ne işe
yarayacağı sorusuna cevabı farklıdır.

Hemen her konuda, insanların ne dediğini ve ne istediğinin aynı
olmadığını kabul edince, siyaset o kadar da takip edilmesi gereken bir
şey olmaktan çıkıyor. İnsanların pek çoğu, bulundukları kampta,
geçimlerini idame ettikleri şartlarda müsbet değişim getireceğini
düşündükleri fikirleri besliyorlar. Adamın solcu veya sağcı olmasını
sebebi, bunları incelemiş olması veya *hayat görüşü* edinmiş olması
değil. Kimse fikrine bu kadar zaman ayırmıyor. Bunlar zaten genelde
kendi içinde tutarlı fikirler. Irkçılık bana çok tuhaf geliyor ama
adamın biri tüm fikrini buna göre düzenlemiş, söylediklerinin de kendi
içinde tutarlı olduğunu görüyorsunuz. İnsanları bir şekilde sınıflara
ayırınca, ister istemez bu sınıfların farklı özellikleri olduğunu
görmeye başlıyoruz. Irkçılığın kabulleri saçma tabi, ancak bir defa o
kabulleri yapınca, sonuçta ırkçılığın da o kadar manasız
olmayabileceğini görüyorsun. Adam insanları ırklarına göre değil,
isimlerinin ilk harfine göre ayırsa, yine benzer sonuçlar elde
edebilir.

Diğer fikirler de böyle, bir defa Marx'ın kabullerini yapınca, sonuçta
tüm proleteryanın kapital sahipleri ve onların emrindeki devlet
cihazları tarafından sömürüldüğü soucuna ulaşıyor. Kabullerin doğru
olup olmadığını kontrol etmekse, daha soyut ve reddedilmesi daha zor
başka kabullere dayanıyor. Sonra sonra bunların hepsinin havada
kaldığını, insan telakkilerinin, üretim anlayışının eksik olduğunu
görüyorsunuz ama hikayeyi takip edince, tutarlıymış gibi geliyor.

Bilim Kurgu okuduğum zaman da öyle geliyor. Kabulleri kitaptaki gibi
yaparsan, tüm kitap *gerçeğe* dönüşüyor.

*İslamcılık* da böyle, Türkiye'nin *sağ* düşüncesinin kabulleri de
böyle. Gülen'in beddua ederken *demokrasi düşmanlarını* unutmamasının
bile tutarlı bir tarafı var, fırsatçılık bütün politikacıların ortak
mezhebi.

O sebeple derin derin hangisi doğru, hangisi nereye gidiyor, hangi
fikre inanmalıyım safhaları üzerinde durmuyorum. İnsanlar çok saçma
şeylere (m. Hristiyanlık) inanabiliyor, ancak bu onları ne hale
getiriyor, iyi hale mi getiriyor, kötü hale mi getiriyor?

------

*Ne yapmalı?* sorusu aslında şahsi bir sorudur. Neticede kendi
durumumla ilgili bir soru bu. *Ben ne yapmalıyım?* sorusunun cevabı,
*sen ne yapmalısın?* sorusunun cevabından farklı. Eğer bunların farklı
olmadığını, herkesin aynı şekilde davranması gerektiğini söyleyen biri
varsa, o büyük ihtimalle benim emeğimden kendine bir fayda
umuyordur. Hayır. Dünyayı daha iyi hale getirmek için yapılacaklar
şahsidir.

O sebeple bu şahsi sorunun, şahsi cevabının da nihayetinde insanın
şartlarına bağlanması gerekir. Bizim şartlarımızı belirleyen en önemli
meseleyse işimiz. Hepimiz günümüzü geçirdiği bir meşgale
var. Hayatımızın en önemli kısmını ayırdığımız bir meşgale. Bu
herhangi bir işte çalışmak da olabilir, çocuk yetiştirmek de, okumak
da, yazmak da. Kendimizi bağlı saydığımız iş neyse, ondan
bahsediyorum.

*Ne yapmalı?* sorusunun cevabının da gelip buraya dayandığını ve eğer
hayatta bir fark meydana getireceksek, elimizdeki en önemli cihazın,
*işimizin* hakkını vermek olduğuna kanaat ettim. İnsanın ekmek
parasını kazandığı iş dışında, başka işleri de kendine vazife saydığı
oluyor, benim yazmam da öyle ve yine bunlar da *işinin* bir parçası.

Şimdi, aslında çok basit bir şey söylediğimi ve bunun manasız olduğunu
iddia edenler çıkacaktır. Yani, *devrim* yapıp, dünyayı bir kerede
düzeltmek varken, neden sabahtan akşama bir işe gidelim ki? Dünya o
işe gidip gelerek nasıl düzelebilir?

Cevap şu: Kişi işini *devrim yapmak* olarak görüyorsa, bunu en iyi
şekilde yapmalı. Yarım yamalak, bir sinek gibi vızıldayarak değil, bir
at gibi çifte atarak. Bir kerede. Devrim yıllarca süren bir şey değil,
bir gecede, en fazla bir haftada bitmeli. Bir insan eğer dünyayı
devirerek düzelteceğine inanıyorsa, bunu da en iyi şekilde yapmalı.

Bazı şeylerin *daha iyi* yapılamayacağını görecektir böylece. İşi
sabahtan akşama bira içip televizyon seyretmek olanın, bu faaliyetin
*daha iyisinin* dünyanın daha iyisiyle alakası olmadığını görmesini
beklerim. Bazı işlerin, dünyanın daha iyi olmasıyla alakası yok. Eğer
yaptığınız işin dünyanın ufacık bir kısmında bile iyiliğe hizmet
etmediğini görebiliyorsanız, o konuyu *iyi yapmak* da zaten pek mümkün
değildir.

Üçüncü sonuç şu: Bazı işler nihai hedef olarak insanların lehine
olsalar da, oraya gitmek için gerekli mükemmeliyeti elde etmek mümkün
değil. *Devrimcilik* böyle mesela. Eğer bunu anlattığım şekilde, kısa
bir sürede yapıp bitirecek kabiliyete sahipseniz, amenna. Ancak böyle
bir değişime erişecek kadar kudretli bir *devrimci* olmak
imkansız. Teorikte belki mümkün ancak pratikte böyle bir *devrimcilik*
mümkün değil. 

Çünkü hayatlarını düzeltmeye çalıştığınız insanları dinlemeden, onları
nasıl daha iyi hale getirebileceğinizi bilemezsiniz. İnsanlar da
durduk yerde kendilerini anlatmaz, zaman gerekir, durumlar gerekir,
insanları tanımak için onlarla yola çıkmak gerekir. *Ben buradan
oturup, bir devrim planı kuracağım ve bu devrim tüm insanları tüm
sıkıntılarından kurtaracak* diyenin yaptığı sadece kendini
kandırmaktır. 

Yani *yaptığın işi iyi yapmak* derken, işin de iyi yapılabilecek bir
iş olduğunu kabul ediyoruz demektir. Bu da, daha iyisine adım adım
ulaşılabilecek bir iş demektir. Ben yazılarımı yavaş yavaş
geliştirerek daha iyi bir *yazıcı* olabilirim, programlarımı
geliştirerek daha iyi bir *programcı* olabilirim, bir doktor yarın
bugünden daha iyi bir doktor olabilir. *Daha iyi olunabilecek* işlerin
hepsinde, bir etkileşim mevcuttur. Daha iyi yazdığımı gelen
tepkilerden veya zaman içinde yazıların aldığı halden anlarım,
programların daha iyi olduğunu müşterilerin memnuniyetinden veya daha
az hata çıkmasından anlarım, doktor da tedavilerinin daha iyi sonuç
verdiğini görerek anlar, siyasetçi de daha çok oy aldığını, daha çok
insanı ikna ettiğini görerek anlar. Bununla beraber *devrimci* her gün
devrim yapamaz. Yarınki devrimin bugünkünden iyi olması diye bir şey
yoktur.

O sebeple böyle kökten değişiklik talepleri, bir takım düşüncesiz
fantaziler gibi gelir bana.

------

*Rüya görmeyelim mi?* diyeceksin. *İşin rüya görmekse, bunu da en iyi
şekilde yap* derim. Ancak *ne yapmalı?* diye sorunca, cevabın yine
gelip *işini iyi yapmalı* olacağını bilerek tabii.


