=============
Yevmiye 12774
=============

:date: 2014-11-23 02:18:14 +0200

.. :Author: Emin Reşah
.. :Date:   12774

Film seyretmek ne zor geliyor. Çok yavaş. İnsanlar sevdikleri filmleri
paylaştığında kendimden utanıyorum. Ne ara böyle oldum? Korkutucu bir
şey. Müzik de dinlemiyorum. Ruhum öldü galiba. Belki defnettim de
haberim yok.

İki saat bir ekranın önünde bulunmam gerekiyorsa, filmin gerçekten güzel
olması gerek. Elim telefona gidiyor, bir şeyler okuma ihtiyacı
duyuyorsam ya film iyi değildir ya ben. Uzun zamandır böyle bir filme de
rastlamadım. İşlerden bir iş gibi *yapmam* gerekince zevkle ilgisi
kalmıyor.

Övündüğüm bir tavır değil bu. Aslında kendimi hayli sıkıcı bulmaya
başladım. Biraz önce ikibuçuk saat Osmanlıca sözlüğün kelimeleriyle
oynadım ve herhangi bir şey seyretmekten daha zevkli geldi. Fazla
çalışan insanlara endişeyle bakarım ben, kendim de az çalıştığımdan
değil ancak *ineklik* tabir edilen davranış birşeylerden kaçmak gibi
gelir. İşkolik adamların derdi daha fazla iş yapmak değil, sıkıldıkları
hayatlarında kendilerine tutunacakları bir dal bulmak.

Velakin, işte, bıraksam aynı kuyuya ben de düşeceğim. Hayatım angarya
dolu ve çocuklar ufak, o kadar kopmak mümkün olmuyor ancak büyük işlere
dalıp, bir daha konuşma ve yazma ihtiyacı duymayacak kadar dalıp,
hayattan kopmaktan korkuyorum.

Bu korku, belki de, hala yazıp çiziyor, dünyada neler olduğunu takip
ediyor oluşumun da sebebi. Hayatımda *gerçekten* ilgiyle takip ettiğim
ve beni doğrudan ilgilendiren konu bulmak zor. Doğrudan ilgilendiren
konuları ilgiyle takip etmiyorum ve ilgiyle takip ettiklerimin hayatımda
pek etkisi yok. Bu da böyle tuhaf bir durum.

--------------

Kafirun suresi **ben sizin taptıklarınıza tapmam** diye başlıyor. Önce
bir red var. Bu redden sonra **siz benim taptıklarıma tapmazsınız** diye
devam ediyor.
