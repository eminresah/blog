=============
yevmiye-12717
=============

:date: 2014-11-23 02:18:14 +0200

.. :Date:   12717

Roma'nın ilk devrinde bir baba (*pater*) karısını öldürüp, çocuklarını
köle olarak satmaya kanunen hak sahibiymiş. Dünya algılamaları da buna
benzer bir mülkiyet sistemine dayanıyor olabilir.

--------------

Dan Ariely daha önce de bahsettiğim *İrrasyonellik* dersinde,
*dürüstlük* konusunu anlattı biraz. İnsanların çoğunun küçük hilekarlık
temayülü bulunduğunu söyledi. Herkesin kendini dürüst gördüğünü ancak bu
dürüstlüğün *o kadar da* dürüst bir dürüstlük olmadığını aktardı.

İnsanların dürüstlüklerini ölçmek için kurdukları deneyler de güzel. Bir
grup öğrenciye, soru çözdürüp, sonra çözdükleri soru sayısına göre para
ödemişler. Öğrenciler, kendilerine *kaç tane çözdünüz* sorusu sorulmadan
önce, sınav kağıtlarını öğütücüden geçiriyormuş. Daha sonra sınav
sorumlusuna gidip, *şu kadar çözdüm* deyip, her soru için 1$
alıyorlarmış.

Ancak öğütücü bu cevapları gerçekte öğütmüyormuş. Bu sayede öğrencilerin
ne kadar soru çözdüğüne bakabilmişler ve ekseriyetinin az da olsa,
çözdüğünden fazla söylediğini bulmuşlar.

--------------

Dürüstlük konusunda yaptıkları deneyler, insanların bir takım kurallara
uyacaklarına dair taahhütte bulunduklarında daha dürüst davrandıklarını
göstermiş. Hatta gidip, ABD'nin vergi toplama kurumu IRS'e *beyanname
imzalarını başa alsanız mükellefler daha doğru bildirimde bulunur*
demişler ama onların bürokrasisi de bizimkine benzediğinden, pek sonuç
alamamışlar. (*Bir odaya iyi fikirleri ve hukukçuları koyunca, iyi
fikirlerin yaşamadığını* söylüyordu.)

Ayrıca insanların mensubu bulundukları bir gruptan veya hariçten birinin
ahlaksızca davranışına göre nasıl tavır aldıklarını da araştırmışlar.
Grup içinden biri, açıkça (sınavda kopya çekmek gibi) hile yaptığında
kendileri de hile yapmaya yatkın hale geliyormuş. Ancak kendilerinden
görmedikleri biri aynı davranışı sergilediğinde, dürüstlüklerinde
değişiklik olmuyormuş.

--------------

Bu araştırmalar, eskiden beri buranın önemli sorularından *dinsiz ahlak
olur mu?* sorularına dair ipuçları içeriyor. Dindışı ahlakın mümkün ve
muteber olduğu, ancak *sağlamlık* açısından aynı olmadığı kanaatindeyim.
Günlük hayat içinde pek farketmiyor, insanlar dini veya gayrıdini
ahlakın (kendilerine ve başkalarına) göstermek için taşıyor. Günlük
hayat içinde dini ahlak denen de, insanların mensubiyet ahlakı. Birinin
*müslüman görünmek için* içkiden uzak durmasıyla, diğerinin *çağdaş
görünmek için* belli şekilde giyinmesi arasında pek fark yok. Ancak *zor
zamanda*, insanın kendi nefsine dair kaygılar büyüdüğünde, ahlak da,
insanlar da daha gerçek, daha sağlam ve daha dinî hale gelmek zorunda.

İnsanların zor zamandaki ve kolay zamandaki davranışları arasında fark
olduğunu görmeden ahlak hakkında konuşmanın manası yok. *Ahlak şöyledir,
böyledir* diyenlerin pek çoğu bunu *iyi gün ahlakını* düşünerek yapıyor.
Naçizane *kötü günde denenmemiş* bir ahlakın sağlamlığından endişe
ederim.

/Kötü günde denenmiş ahlak/ da, maalesef *etikçilerin* ahlakı değil,
peygamberlerin ahlakı.

--------------

Bugün bir de *Willpower* (İrade gücü) kitabını dinlemeyi bitirdim. Son
fasılda kitabın bir özeti vardı. İradenin gelişebileceğini ancak sınırlı
bir kaynak olduğunu, çocukların irade konusunda eğitiminin, *kendine
güven* konusunda eğitim görmelerinden önemli olduğunu söyledi. En dikkat
çekici bulduğum, iradeli insanların bu iradelerini harcamak zorunda
kalacakları durumlardan da kaçındıklarını söylediği yerdi. İslam buna
bin senedir *harama götüren de haramdır* diyor.

İrade sınırlı bir kaynaksa, onu harcamak yerine, *rutin ve ritüele*
bağlamak daha iyi bir yatırım olabilir. İnsan 100 birim iradesini,
diyelim sağlıksız yiyeceklerden uzak durmak için harcayabilir veya bu
konuda kendine ritüeller belirler ve onları uygulamak için harcar.
Sağlıksız yiyeceklerden kaçınmak için harcayan, bu harcamayı daima
yapmak zorunda kalacaktır. Ancak kendine bir defa yeme ritüeli
oluşturmuş ve diyelim, her lokmayı yirmi kere çiğneyerek yemeye alışmış
bir insan için, bu davranışı bir süre sonra irade harcamayı bırakır.

İnsanların gerçekten değişimi ve eğitimi de belki ancak böyle
gerçekleşiyordur.
