---
title: "Yevmiye 13273"
date: 2015-11-20 21:37:56 +0200
dp: 13273
tags: []
---

*Allah, Felsefe ve Bilim* kitabında Plantinga'nın yazdığı makaleyi
 okuyorum. Naturalizm'in Bilim'e Teizm'den daha uzak olduğunu söylüyor.

Naturalizm (Doğacılık) tabiatın kendinden ibaret olduğunu ve *doğaüstünün*
olmadığını iddia eder. Kainatın anlamı sadece kendisidir, sadece kendisinden
ibarettir.

Teizm ise, malum, bir *Theos* vardır ve bu tabiatı yaratmaktan ve idare etmekten
sorumludur demekte. Plantinga Naturalizm'in dine karşı en büyük silahlarından
olan Evrim Teorisi'nin Teizm'e, Naturalizm'den daha yakın olduğunu iddia
ediyor. Bunun *nasıl* olduğu faslı biraz tuhaf geldi ancak Tanrı'nın Evrim'i
mikro düzeyde, diyelim kuantum mekaniği vasıtasıyla, hangi genlerin ne şekilde
mutasyona uğrayacağını belirleyerek idare edebileceğinde hemfikiriz. 

Saatçinin *kör* olmadığını, körlük atfedildiğinde bahsedilen mekanizmanın
çalışmayacağını, organizma karmaşıklaştıkça kötü mutasyonların iyi
mutasyonlardan fazla olma ihtimalinin mertebelerce arttığını ve bunu
dengeleyecek henüz bilmediğimiz süreçlerin varlığının gerektiğini
düşünüyorum. Bununla beraber Naturalistlerin neden *Evrim Tanrı'nın fiilidir*
demek istemediğini de tahmin ediyorum.

Bunun sebebi, bir defa *Tanrı vardır* dediğimizde, bunun orada bitmeyişi,
neticede kimse hayatlara müdahil olmayan bir Tanrı fikrine sıcak
değil. Deistlerin tanrısı da tanrıydı ama *işe yarayan* bir tanrı değildir. Daha
doğrusu, Deist tanrısı, ona ihtiyacı olan muktedilerin istediği gibi insanların
işlerine *karışmamayı* tercih ediyordu. 

Tanrı fikrinin sadece bilim ve hikmet açısından anlamı yok. Bunun çok değişik
tezahürleri var ve usul olarak karşı çıkmak, içerik olarak karşı çıkmaktan
farklı. Bir Tanrı'nın varlığına inanıp, bilimi hala o yokmuş gibi yapabilir
misiniz? Bir Tanrı'ya inanıp, o yokmuş gibi yaşayabilir misiniz?

Diyeceğim ki hayır. Ancak Naturalistlerin de adı Natura olan bir tanrısı var,
onlar da onun ne yapmak istediğini anlamaya çlışıyor. Teist bir tanrı fikrine
tabiattan ayrı bir tanrı fikrine sıcak bakmıyor olabilirler, karşı olabilirler
ancak onların da kendi sınırlarını kendi koydukları bir tanrıları var.

Tanrı'nın varlığına karşı çıkmak veya kabul etmek kendi başına çok anlamlı
değil. İnsanın karşı çıktığı tanrı nedir, kabul ettiği tanrı nedir?  Benim
Allah'ın bir ayeti olarak gördüğüm tabiatı kendine *tanrı* edinen biri, eğer bu
tanrısında imanında samimi ise, Allah'a doğru yol alacaktır. Varmasa bile
samimiyetle takip ettiği istikamet Allah'a doğru olacaktır. Ancak *Teist* olduğu
halde, araya kendi koyduğu bir takım faraziyeler ve laf ebeliği sıkıştıran kişi,
sınırlarını kendi çizmeye çalıştığı tanrısını putu olduğunu anlamayacak ve
Allah'ın adını ağzından düşürmeyerek ondan uzaklaşacaktır.

Ancak mesele bu kadarla bitmiyor tabii. Çünkü insanlar arasında tedavülde olan
bir fikrin, her zaman toplumsal gönderimleri de mevcut. Konu sadece Tanrı'nın
varlığı yokluğu veya kişisel olarak ona yaklaşmak, ondan uzaklaşmak meselesi
değil. Bunların bir yandan da toplumdaki karşılığının düşünülmesi gerekir. İnsan
ferden Allah'a yaklaşıyor olabilir ancak söyledikleri ve yaptıklarıyla
insanların ondan uzaklaşmasına sebep olabilir. Teizm'le Naturalizm'in aslî farkı
burada.

Mamafih bu konularda sınır çizip, falancalar daha iyi filancalar daha kötü demek
bana zor geliyor. Çünkü hangi konuda, hangi açıdan iyi ve hangi açıdan kötü
olduğunu anlamak lazım. Allah'ın hem zahir hem batın hakikat olduğunu
keşfetmeden, bu konularda ilerlemek çok zor. 

------

Plantinga'nın tezi şöyle bir şey: Eğer insanın aklî melekelerini evrim ortaya
çıkardıysa, evrimin amacı insana hakikati göstermek olmadığına göre, insan sırf
evrimle ortaya çıkmış melekelerine güvenemez ve onları kullanarak akıl
yürütemez.

İnsanın sahip olduğu bu *hakikat arayışı* evrimsel manada pek işe yaramaz, büyük
felsefecilerin çoğunun bekar olmasına bakınca *hakikat avcılığı* ile *üreme*
arasında olsa olsa negatif bir bağıntı vardır. Felsefecilik arttıkça, üreme
azalıyor gibi duruyor, buradan da evrimsel manada pek faydalı bir *mutasyon*
değil bu *hakikat* şeysi.

Kısacası konu, kafamızdaki düşüncelerin, Naturalist bir dünyada kör bir evrimle
üretilmiş beynimizden sadır olduğunda, pek de güvenilir olamayacağı. O sebeple
Naturalizm + Evrim fikrinin kendi içinde tutarsız olacağı.

Plantinga tabii bunu biraz daha uzun anlatıyor. Bütün yazıyı anlatığımı iddia
edemem ama genel hatlarıyla böyle. İçerikten bahsediyor, nöronların vaziyetinden
bahsediyor ama kısaca *kör evrimin kör beyin üretmediğini bilemezsiniz* diyor.

Naçizane sağı solu dingildek bir argüman gibi geldi ama orijinal bir fikir
olduğunu kabul etmek lazım. (Adam bunu kırk senedir geliştiriyormuş.)

-----

Yine gelip *bu düşünceyi dine uyguladığında ne olur* diye baktım. İnsanın
Allah'ın kendisine hakikatla vazifedar kıldığına dair bir inancı yoksa, evet,
herhangi bir şekilde beyninin hakikatle münasebet kuracağına inanmak
manasız. Beynin geyik avla, kaplandan kaç, karşı cinsle işi pişir falan diye
evrimleşmiş, soyut düşünce üretsin diye değil.

Ancak insanın beynin doğru düşünce üretebileceğini bir veri olarak kabul etmesi
lazım. Bunu kabul etmeyince, Naturalizm + Evrim ortadan kalkıyor ama din de,
Teizm de, bütün bu insanlığın ürettiği tüm kültür de ortadan kalkıyor. Yine bir
intihar bombacısı tezi sanırım. Ateizm'i havaya uçuracağım diye, ortalıkta başka
fikir bırakmıyor.

Bu soruya *tutarlılıkla* cevap vermek lazım. Düşüncelerimiz ve algılarımız ve o
algıların konusu olan kainat beynin kendi kendine üreteceği kadar küçük ve
insicamsız değil. Kainatın insicamını Tanrı'nın delili olarak kullanabiliyorsak,
bu insicamı beynin üretmediğini de kabul etmek gerek. 





