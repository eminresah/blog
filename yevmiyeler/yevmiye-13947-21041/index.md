Title: Yevmiye 13947
Author: Emin Reşah
Date:  2017-09-20 22:50:30
Dp: 13947
Status: published
Image: /img/header-47.jpg


Bir noktada inkar ettiğin, görmezden geldiğin tüm işaretlerin doğruyu
anlattığını göreceksin. Aslında biliyordun, geldiğin yeri işaret ediyorlardı ama
görmemeyi tercih ettin.

Evet, tercih meselesi, ancak sevgili dostum, belki de sadece tecahül-ü arifane
idi? Sonunu bilerek görmezden geldim.

Neden böyle yaptın ki? Biliyor muydun? Yoksa kendini kandırma konusunda normalin
üstünde bir becerin mi var?

Bir çok tercih, çok da *görmeden* yapılmaz. İnsan aciz bir mahluktur.
Alternatifleri çok görünse de, çoğu zaman hemen hiç yoktur. Yapabildiği sadece
elindeki imkanlara uygun hikayeler yazmaktır. *En iyisi bu* diyerek. İnsanın
gerçekten kendi iradesini ortaya koyabileceği durumlar olsa da, hayatının
genelini bunlar belirlemez.

Güçlü insanlar yok  mu? Hadi bizim gibi sıradan ve küçük insanlar için doğru ama...

İnsanın seçenekleri hemen her zaman başka insanlarca belirlenir ve bunlar da
kendisinden güçlü olanlardır. Yeryüzünde *kafasına göre* hayatını belirlediğini
söyleyenlerin de seçenekleri hemen her zamna kendilerinden daha güçlüler
tarafından belirlenmiştir.

Mesela Tayyip Erdoğan'ınki de mi?

O bir istisna sayılabilir, belki, ancak şu an bir istisna sayılabilir. Çocukken
hangi okula gideceğinin tercihini kendisi yapmadı, sonradan da imkanlarının
sınırını çoğu zaman kendisi belirlemedi. Diğer insanların *hedeflerinde* belli
bir anlamı olduğu için görev alabildi. Seçenekleri de diğer insanların ona
sunduğu kadardı.

Bunun bu kadar genel bir kural olduğunu düşünmüyorum. İnsanların çoğu kendini
özgür hissediyor.

İnsanların çoğu kendini özgür hissediyor, çünkü bu konuya kafa yormuyorlar.
Ellerindeki seçenekler gerçekte ne kadar, ne yapabilirler? Markete gittiklerinde
o ürünlerin herhangi birini almama imkanları ne kadar?

Marketçi ürün dizdiğinde, insanların ne alacağına da karar vermiş oluyor
diyorsun.

Marketçi diğer insanların ne alıp veremeyeceğine karar veriyor, diyorum. 

Ancak başka birinin karşıda bir market açıp, farklı ürünler satmasına engel
olamaz. 

Belki evet, engel olamaz, ancak öyle bir marketin getirdiği özgürlük temelde bir
kişiye, markete konacak mallarla ilgili özgürlüğüdür. Onun da muhtemelen
toptancılar tarafından belirlenmek gibi bir problemi vardır.

Bir şekilde başkaları tarafından belirlenir diyorsun. 

İnsanın hayatının en önemli öğeleri, en önemli tercihleri başka insanların ona
sunduğu seçenekler arasından tercih edilir. Bunu diyorum. En önemliler
böyleyken, kafayı özgürlüğe takmanın bir anlamı yok. 
