---
title: "Temel Yardım, Mülkiyet ve Devlet"
date: 2017-02-16 03:25:41
dp: 13730
featured_image: "/images/header-30.jpg"
images: ["/images/header-30.jpg"]
published: true
tags: []
---



Bir arkadaşla memleketin yardım kuruluşlarının halini konuştuk. *İslami*
olanları. Bir süredir artık bu kuruluşların aşırı siyasileştiğini ve
yaptıklarının bağış toplayıp dağıtmaktan öteye gitmediğini söyledi. Herkesin
kendi mahallesine dönmesi gerektiğini, insanların gözleri önündeki sorunları
görmezden gelip, ezberledikleri ve mümkün mertebe kolaycı çözümlerle devam
ettikleri yapılara dönüştüklerini anlattı. Kendisinin artık daha doğrudan,
gerçekten ilgilenerek insanların hayatlarında bir değişiklik meydana getirmek
istediğini, 100 aileye bulgur dağıtmak yerine 1 ailenin tüm hayatını
iyileştirmeye çalışmanın daha uygun olduğunu söyledi.

Genel manada ne söylediğini anladığımı sanıyorum. Yardım kuruluşlarına *bağışçı*
olarak destek olduğum için, bu konudaki şahsi mazeretlerimi anlattım. İnsanların
genelinden uzak olduğumu ve zaten iletişime geçmesi zor bir insan olduğumu
söyledim. Zaman zaman kendi çocuklarından bile uzaklaşmak isteyen birinin,
*başka çocukların* hayatını değiştirmeye çalışması biraz tuhaf olur
dedim. Elimden gelenin *sorumluluk savmak* diye tabir edebileceğimiz bağışlar
olduğunu, çünkü böyle kuruluşlar olmazsa, benim gibi insanların mahallesindeki
insan profiline o kadar da yardım etmeyeceğini söyledim.

İyi bir insan olduğu için beni müstesna tuttu tabii ama tutmasa da ben bu
STK'ların ilke itibariyle faydalı bir iş yaptıkları kanaatindeyim. Kimisi fazla
profesyonel oluyordur, geliri gideri olan bir şirket gibi davranıyordur,
bazısında yolsuzluk vardır, bazısı gereksiz harcama yapıyordur veya elindeki
imkanları en efektif şekilde kullanmıyordur, geneli anahtarı ışığın altında
arıyordur ve belki de insanların asıl ihtiyacı olan *ilgi* yerine, *bulgur*
dağıtıyordur, bunlarda hemfikirim ancak *hiç yoktan iyidir* diyerek.

Yardım konularında şahsen çok derin düşüncelerim olmadı. Ben bir devletin
vatandaşlarının temel ihtiyaçlarını karşılaması gerektiği
kanaatindeyim. Zamanımızda üretilen toplam *artı değere* bakacak olursak, bunun
için yeterli kaynak mevcut. *Yardım kuruluşu* yardım yapacak kimse olduğu sürece
yaşaması gereken bir geçici çözüm, asıl derdimizin yardıma muhtaç kimse
kalmaması olması gerekir. Bu da siyasi bir hedef ve tüm politik zemini buna göre
ayarlamaya ihtiyaç duyar.

*Bizim mahalle* elinden gelen *yardım* yapmak olduğu ve bu da dini genetiğimize
daha uygun olduğu için bu kuruluşlarda daha etkin, ancak bir yandan da aksayan
tarafımız *fakirlik üreten* kapitalist sistemi düzeltecek mefkureden
uzaklık. Türkiye müslümanları *mal* sözkonusu olduğunda fikren
topallıyor. Geçici çözümler fakirliği ortadan kaldırmaya yetmiyor, bu durumda
geçici çözümler fakirliği *makulleştiren* bir araca dönüşüyor.

Naçizane mülkiyet meselesinin yeniden ele alınması gerektiğini, bilhassa üretim
organizasyonları (şirketler) üzerindeki mülkiyetin ölümle sınırlı olması
gerektiğini uzun zamandır düşünüyorum. Bu iki noktanın, yani fakirlikle
mülkiyetin doğrudan ilişkili olduğunu da ekleyebilirim. Bugünkü *mutlak
mülkiyet* fikriyle hareket ederseniz, fakirliği sadece bataklığa sinek ilacı
sıkmak mertebesinde yok edebilirsiniz. Çünkü *ekonomik sistem* sermayenin
kendini büyütmesi ve tüm toplum yapısını, tepede sermaye bulunacak şekilde
yeniden düzenlemesi ilkesiyle çalışıyor. Biz bir yerde sermayeyi yeniden halka
iade etmezsek, sermaye diğer sermayelerle birleşerek büyümeye devam edecek.
Halkın büyük kısmı da, sermayenin istediği ölçüde çalışarak sadece temel
ihtiyaçlarını karşılayacak kadar maddi imkan elde edebilecek.

Liberal ekonomi kağıt üzerinde gayet güzel, insanların teşebbüs hürriyeti olması
önemli, kendi işlerinden ve hayatlarından sorumlu olmaları elzem. Bununla
beraber konu orada bitmiyor, zaman içinde bütün liberal ekonomilerde oligopoller
ekonomiyi belirlemeye başlıyor. Sistemin tabiatı gereği büyümeyen sermaye yok
oluyor ve büyümek için yapması gereken de, halka az verip, halktan çok
almak. Uzun uzun analiz yapacak halde değilim ancak fakirliği üreten temel
mekanizma bu. Bunun yanında insanların o sermaye için *kullanılamaz* olması,
eğitimsiz olması da önemli bir fakirlik sebebi. Sermaye iş yaratıyor ancak o işe
sahip olmak herkesin harcı değil.

Burada insanların geneli lehine bir değişiklik yapmak lazım, ancak sosyalist
ekonomilerin yaptığı gibi, mülkiyeti ortadan kaldırıp, üretim araçlarını adı
*devlet* olan tek bir büyük şirkete devretmek de çözüm değil. Çünkü liberal
ekonomiler başka pek çok açıdan daha verimli. Ayrıca adalet olsun diye ekonomiyi
planlamaya çalışmak bugün içinkomik bir usul. Kişisel sorumluluk yoksa, merkezi
planla ekonomik sistem yürümüyor. Kişisel ekonomik sorumluluğu ölçebileceğimiz
tek makul kriter de karlılık.

Değişiklik o sebeple *toptan* bir değişiklik değil, mülkiyet anlayışında bir
değişiklik. *Sermaye* üzerindeki *mirasın* lağvedilmesi. *Sermaye* derken,
üretim organizasyonlarındaki hisseden bahsediyorum, *nakitten* değil. Çünkü
modern zamanda zenginliği üreten asıl faktör bu organizasyonlar. Nakit veya
doğal kaynaklar bir şekilde bulunuyor, ancak organizasyon ve bilgi çok daha
kritik bir öneme sahip. İkinci nokta buradaki *lağvedilmenin* şirketi ortadan
kaldırmak anlamında olmadığı. Ali bey vefat ettiğinde BB şirketindeki hisseleri
yok olmuyor, bunlar satılıyor ve geliri de aslen devlete ait oluyor. Böyle bir
şirketi alan da, o şirketi işletebileceğini düşündüğü için alıyor ve şirketin
personel ve sair kaynakları, yine başka bir *sermayedarın* mülkiyetine geçiyor.

Devlet buradan elde ettiği gelirle vatandaşlarının temel ihtiyaçlarını
karşılıyor. Bunu durumuna bakmadan *herkes için* yapıyor, yani kimse *bugün işe
gitmezsem, çocuklarım aç kalır* demiyor, insanların aç kalmayacağı ve hayati
manada sıkıntı yaşamayacakları ölçüde bir destek sunuyor. (*İnsanlar çalışmaz*
diyeceksiniz, bence *çalışıyormuş gibi yapmaz ama gayet verimli çalışır.*)

Yardım konusunda *fakirlik* gibi bir kriter olması hem incitici, hem de
istismara teşvik eden bir nüans. Herkes için geçerli bir destek, zenginin de,
fakirin de rahatlamasını sağlar. Çünkü *çalışmazsa ölmeyecek* bir zengin de,
hayatını stres altında, devamlı büyütmek amacıyla geçirmez. Psikolojik olarak
önemli bir eşiktir.

Bunu anlattığımda temel tepki, *insanlar neden çalışsın?* oluyor. Şu an neden
çalışıyorlarsa, o zaman da bunun için çalışsınlar. Temel ihtiyaçlarıyla yetinen,
yetinmek zorunda kalan, herhangi bir şekilde ekonomiye faydası olmayacak insan
çalışmayacaktır. Ancak son zamanların psikolojik deneyleri gösteriyor ki,
insanların çalışmakla ilgili ilişkileri sadece maddi değil. İnsan hayatında
temel olarak anlam arıyor ve iş de bu anlam kaynaklarının önemlilerinden
biri. Ayrıca ahlaken de, bir insan açlıktan ölmekten korktuğu için çalışıyorsa,
orada bu insana *çalışma* diyebilecek bir duruşumuzun olması gerekir. *Açlık
korkusuyla* çalışan insan, çalışmadığı için yardımlarla geçinen birinden çok
yardımı hakeder.

İkinci konu kendi şirketi olan bir insanın motivasyonunun ne şekilde
değişeceği. Çoğu insan işlerini büyütürken, bunun çocuklarına kalacak bir değer
olduğunu düşünerek yapıyor. *Aile şirketi* dediğimiz sadece ailenin üyelerini
değil, geleceğini de ilgilendiren bir konu. Bu itiraza şirket ömürlerinden
veya 3. nesle intikal etmiş şirketlerin akıbetinden bahsederek cevap
verilebilir. Ayrıca bu işin *çocuklar* tarafı o kadar da dramatik değil, çünkü
onlar da herkes gibi *temel ihtiyaç şemsiyesine* dahil. Devlet kendi işini
yapmak isteyen kredi veya hibe yoluyla destek verirse, ekonominin muhtaç olduğu
taze kanı hangi geçmişten gelirse gelsin, herkes sağlayabilir. Bunun yanında bir
şirket sahibinin çocuğu olmanın o şirketi yönetecek en iyi insan olmaya sebep
olmadığı da belli. İnsanların buradaki asıl itirazı *feodal* devir
alışkanlıklarının bozulmasıyla alakalı. Hayatına sermayedar bir ailenin ferdi
olarak başlayıp, *kendini gerçekleştirme* imkanı bulamamak da önemli bir
sorun. Bir insanın aile şirketi diye, hiç sevmediği bir işi devam ettirmek
zorunda kalması da başka bir konu. Bunların hepsini ele aldığımızda, *şirketler
çocuklar için yaşar* fikrinin o kadar da doğru olmadığı kanaati oluşuyor.

Başka bir mesele de şu: İnsanlar şirketlerini miras bırakamayacaklarını
düşünürlerse, onları büyütmemeyi tercih edebilir. Evet, bu doğru olabilir,
bununla beraber bir araya gelebilen ufak şirketlerin de, büyük şirketler kadar
efektif çalışması mümkündür. Ayrıca şirketler doğal olarak büyüme ve birleşme
eğilimindedir ve büyümelerine bir insan ömrü de yeter. Şirketini büyütmek
isteyen kişilerin azalması, hemen hemen imkansız olan 0'a ulaşmadığı sürece
sorun değildir. Genel karakter ufak şirketlerin birbiriyle çalışması olsa da,
bazıları büyüyecek ve monopol ihtiyacı olan sektörleri kontrol edecektir.

Kısacası böyle bir sistem insanların hem temel ihtiyaçlarını karşılar, hem de
kapitalist ekonominin sunduğu genel faydaları sağlamaya devam eder. Bu ikisi
arasında tercih yapmak zorunda bırakmaz.

Arkadaşım benden birkaç fersah daha dindar olduğu için böyle bir sistemin fıkhi
geçerliliğini de soruşturdu. Faiz yasağı ve zekatın, *mal zenginlerin arasında
dolaşıp durmasın* diye konulmuş hükümler olduğunu düşündüğümden, bu zaman için
aynı gayeye matuf bir hedefin *caiz* olduğu kanaatindeyim ama fakih değilim,
hüküm veremem. Bununla beraber İslam'da mülkiyet meselesinin, bilhassa *tüzel
kişilikler* için o kadar da sağlam ele alındığını sanmıyorum. Yani bir yerde,
müslüman kendini liberalizme yakın hissediyorsa, diyelim, bir evin mülkiyetiyle,
şirketin mülkiyetini aynı kabul ediyor, sosyalizme yakın hissediyorsa, özel
mülkiyetin *hırsızlık* olduğunu düşünecek kadar ileri gidebiliyor. Osmanlı
tarihinde toprak mülkiyetiyle ilgili değişik uygulamalar var, tımar sahipleri
mesela bunları miras bırakamıyordu ve öldüklerinde devlet bunları başkalarına
veriyordu. Önemli olanın maslahat olduğunu ve insanları fakirlikten
uzaklaştıracak düzenlemelerin, *mülkiyet vardır ve helaldir* genel kriteri
kullanılarak itiraza konu olmaması gerektiğini düşünenlerdenim. İnsanlar
*Kur'an'da miras ayetleri var, bunları ne yapacağız?* dediklerinde, *Kur'an'da
şirket kurma usulü veya üretim araçlarının mülkiyeti konusunda hüküm var mı?*
diye sormamız icap eder. İnsan işine gelen kısımda kendine Kur'an'dan yer
bulurken, hiç hüküm olmayan bazı noktalarda sadece kendi menfaatine uygun
davranıyorsa, siyasi sistemin Kur'an Kerim'in maksadını gözetip, yeni hükümler
tesis etmeye hakkı vardır.




