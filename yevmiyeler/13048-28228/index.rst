Yevmiye 13048
=============

:date: 2015-04-19 22:17:53 +0300

.. :author: Emin Reşah
.. :date: Mon Apr  6 02:27:03 EEST 2015 
.. :dp: 13048 

Prag'dayız. Prag'ı sevmedim. Fazla turistik geldi. Budapeşte'den
geldiğimiz trenden indiğimiz istasyonda para bozdurmaya çalışırken,
%20 civarı komisyon talep eden adamın etkisi büyüktür. *I don't accept
this. Give my money back.* dedim herife, o da uzatmadan verdi. %20
komisyon mu olur? Bizim devlet bile bu kadar *uçlanmıyor.*

Sonrası? Budapeşte'de kiliseye de, müzeye de doyduğumuz ve bu şehir
fazlasıyla *turist tuzağı* koktuğu için adımlarım beni
gezdirmiyor. Çocukların birini pusette, birini sırtımda taşıyorum
genelde. Prag'da *görülecek yer* az, uydurma olduğu anlaşılan müzeler
var. Trafik fazla hızlı akıyor, Budapeşte çok daha sakin bir yerdi.

Budapeşte'ye tekrar gitmek ister misin? Evet. Prag'a?
Hayır. Bratislava veya Brno'nun buradan daha iyi olduğuna dair
yorumlar okudum. Prag fazla meşhur.

Bir de tabii, bu şehirlerin bizim için manası az. İçki, domuz eti ve
zinaya uzak duran için yapacak bir şey yok. Bugün müze adı verilmiş
genişçe bir Lego mağazasına gittik, yarın belki oyuncak müzesine
gideriz, Budapeşte'de Miniversum'a gitmiştik. Bunlar da çocuklar için
iyi oluyor ama onlarsız gelsek ne yapardık?  İkrah edinceye kadar İsa
heykeli görürdük, binaların hepsi birbirine benziyor ve evet, güzel
ama birkaç gün sonra, onlar da *sıradan* hale geliyor.

Benim için bu seyahatlerin tek anlamı herhalde *burada yaşamak ister
misin?* sorusuna verilmiş bir *hayır* cevabı oluyor. Evimi özleyerek
dönüyorum. Doğu'ya gittiğimizde bunun mantıklı izahı vardı ama buralar
*teorik olarak* bizim memleketlerden daha güzel yerler. Velakin teori
de bir yere kadar. Gelir buraya yerleşir misin? Normal şartlar altında
hayır.

Gençken bende de *başka ülkeye göçme* sevdası vardı. Sonradan bunun
aslında alınmamış kararlarla ilgili bir *kaçış* olduğunu
farkettim. Gidenlerin eminim iyi sebepleri vardır ancak benim için tek
manası bir takım işleri, sorumlulukları ertelemek olacaktı. Gerçi
herkes her konuda böyle yaşıyor sayılabilir. Hayatımız bir takım
zorunluluklar ve *kötüsü* ile *daha kötüsü* arasında tercih yapmakla
geçiyor. Bununla beraber yurtdışına çıkışın bir fazla yalınkat bir
cevap olduğunu ve neticede yalınkat cevapların hemen hiçbir derde deva
olmayacağını düşündüm. Ülkemizde *yorulan* insanların yurtdışında
*yorulmayacaklarını* düşünmek zor. Şöyle olur belki: Türkiye'deki
çevresinden kurtulmak, onların gölgesinden uzaklaşmak, yeni
mecburiyetler edinmek ve bu sayede başka tecrübeler edinmek için bir
vesile olabilir. Bununla beraber bunların adını koymak daha uygun
gelir bana.

Millet olarak kendimize güvenimiz geliyor. Yavaş yavaş geliyor ama
geliyor. Zenginleştikçe ve belediyelerimizin buraların belediyesinden
daha iyi, trafiğimizin daha akıcı, insanımızın daha saygılı olduğunu
tecrübe ettikçe, başka işler yapabileceğimizi de göreceğiz. Daha yeni
işler, daha yeni icatlar. Son ikiyüz yıldır belki dünyanın merkezinde
değildik ve hala yapacak çok işimiz var, ancak Budapeşte'den Prag'a
getiren trenin yemekli vagonundaki takoz garsonlara rastlayınca
mesela, bu adamların *o kadar da* ileri olmadığını düşünüyor insan
veyahut, saat 6'dan sonra açık market bulamayınca, o kadar da çalışkan
olmadıklarını anlıyor veya *yerel yemek* namına Yasemin'in yemek sayıp
sofraya koymadığı cinsten bir takım şeyler sununca, eh, gerek yokmuş
aslında bu kadar uğraşmaya. 

Yediklerim arasında bir tek *Budapeşte Merkez Kilisesi* karşısındaki
pizzacının odun fırınında yapılmış dört peynirli pizzasını
sevdim. Diğer denediklerim ördek, gulaş, hamurişi, pasta vs'nin pek de
cazip bir tarafı yoktu. Odun fırınlı pizzacıdan bir de ben açmak
istedim. Başka imrendiğim yoktur.

