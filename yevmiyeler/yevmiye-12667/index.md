---
title: "Yevmiye - 12667"
date: 2014-11-23 02:18:14 +0200
dp: 12667
tags: []
---

Zamanında *ne işim varsa* bir kirazcılık dersine gitmiştim, bodur kiraz
ağaçlarında kiraz çaplarını artırmakla ilgili bilgiler veriyorlardı.

--------------

Memlekette adam bulamadığım zaman o kirazları hatırlarım. Bizde çapı
büyük kirazlar ihraç edilir. Çapı büyük adamlar da hakeza. Memleketin
insan kalitesi de, o sebeple olacak, pazara gittiğimizdekine benziyor.
İyisi de var kötüsü de, dikkatli olmak lazım.

--------------

Kendimi komplo teorilerine bulamak istiyorum. İyisi kötüsü yüz
kilometreden belli alık diziler gibi algılamak hayatı nasıl oluyor
acaba? Ben de öyle bir akıl istiyorum. Bir takım adamların ve kurulların
*namütenahi güç* sahibi olduğuna inanmak istiyorum. Hayatın onlar
tarafından idare edildiğine ve bizim, pleblerin, onların makinesindeki
fareler olduğumuza inanmak istiyorum.

--------------

Velakin bir yerde tıkanıyor bu komplo teorileri. Tarih okumayı severim.
*Güç* dediğimiz, siyasi ve maddi manada bin sene önce bugünkünden çok
temerküz etmişti. Şimdi bin kişi varsa *güçlü* denecek, o zamanlar *yüz*
veya *on* kişi vardı. Listeye eklenen her *güçlü* komplo üretmeyi ve
ortak karar almayı zorlaştırır. Komplolarla başarılı olunsaydı, yüz
sene, bin sene, onbin sene önceki düzenlerin hiçbiri yıkılmazdı.

--------------

Bizim evde twitter iki aydır kapalı. Bugün diğer evlerde de kapanmış.
(DNS ayarlarını değiştirerek ulaşılabiliyormuş.) Önceden olsa
*kınıyorum* derdim ama şu zamanda artık kimin neyi ne için yaptığını da
anlamak zorlaştı. Sosyal medyayı bırakmanın her tür sağlığa olumlu
etkisi var, o sebeple *kınamıyorum* ama merak da ediyorum bu millet
sokağa dökülür mü mesela?

--------------

Twitter için sokağa dökül Türkiye, böylece cikcikcik twit yazmaktan
başka bir dünyanın varolduğunu da hatırlarsın belki.

--------------

Batılılaşmadan demokratlaşmak mümkün mü? Önceden mümkün görürdüm ama
artık inanmadığımı farkediyorum. Batı demokrasilerinin *en iyi
demokrasi* olmasının sebepleri de, kurumlarının çok iyi çalışması değil,
o kurumların besleneceği kapitalizme dayanmaları. Onların dayandığı
sermaye birikimine dayanmadan, o *sonuca* ulaşmak nasıl mümkün? Onların
dayandığı sermaye birikimine de, onlardan bağımsız sahip olmak nasıl
mümkün? Yani biz bir yandan *demokrat* olacağız, bir yandan batısız
olacağız, bu nasıl olacak? Veyahut onların büyük şirketlerinin bizim
demokrasilerimizi bizden daha iyi kullanmalarına nasıl engel olacağız?

