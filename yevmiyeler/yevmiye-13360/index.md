Yevmiye 13360
=============

:date: 2016-03-10 23:50:14 +0200

.. :author: Emin Reşah
.. :date: Thu Feb 11 23:38:25 EET 2016 
.. :dp: 13360 

Mehmet Okuyan'ın videolarını dinlerken aklıma gelen konulardan biri
kader idi. İnsanın imtihan edilmesi için Allah'ın insana alınyazısı manasında
bir kader yazmadığını, insanların tercihlerinde serbest olduğunu ve bu
tercihlerin Allah katında belirlenmiş olmasının imtihan fikrine aykırı olduğunu
söylüyor. *So far so good.*

Kur'an Kerim'i merkeze alan dini anlayışların, Kitab'ın insanın yaratılmasından
evvel yaratıldığına dair bir itirazlarını bilmiyorum. Kitab'ın yaratılmış olup
olmadığı mevzuu başka bir şey, kimse Kur'an'ın insandan önce var olduğu konusuna
itiraz etmiyor.

Bu ikisi arasında bir tezat gözüme çarpıyor. Kur'an-ı Kerim insanların
davranışlarına mukabil bölümler içerir. Diyelim Alak suresinin sonları veyahut
Mücadele suresinin başı. Bunlar zamanda mücerred bir insanın hal ve tavırları
için inmiş ayetlerdir. Kur'an'ın ezeliyetine inanınca bu hal ve davranışların bu
ayetler insin diye gerçekleştiği ve mesela Ebu Leheb'in Tebbet suresi insin diye
inkar ettiği gibi bir sonuç ortaya çıkar.

Eğer imtihanın Ebu Cehil veya Ebu Leheb gibileri için de geçerli olduğunu
savunacaksak, Kur'an'ın insandan önce de değil, bizzat bu insanlar bu fiilleri
işlerken yaratıldığını kabul etmemiz gerekir. Aksi halde, ya bu insanlar imtihan
edilmedi veyahut iman etmiş olasalardı, bu ayetler manasız olacaktı.

------

Derdim doktrindeki açıkların daha çok doktrin üreterek kapatılamayacağını ve
bazı noktalarda *bilmiyoruz* demek zorunda kalacağımızı işaret. Bu iki konu,
yani alınyazısı anlamındaki kader ve Kur'an'ın ezeliyeti konusu *insan
sınırlarını aşıp, gayb bilgisine girer* demekten başka çare yok aslında.

Buradan *aklî* (tek olmasa da) bir çıkış yolu şu olabilir: Bilginin mahluk
olduğunu ve *bilen* olmadan yaratılmasının, güneş olmadan ışığın yaratılması
kabilinden sayılacağını söyleyebiliriz. Allah bir ışık kaynağından bağımsız da
ışık yaratabilir, bilen olmadan da bilgi yaratabilir ancak adeti, bilgiyi sadece
bilen olduğunda, ışığı da kaynağı olduğunda yaratmasıdır. Allah'ın *bilgisi*
dediğimizin, ışık henüz ortaya çıkmadan güneşte nasıl potansiyel manada
mevcutsa, bizim bilgimizin de Allah'ın ilminde öyle mevcut olduğunu ve
insanların onu bilmesiyle güneşte ışığın oluşması gibi ortaya çıktığını
söyleyebiliriz.

Allah'ın ilmiyle kainatı geçmiş ve geleceğiyle çepeçevre kuşattığını ancak
(insan manasında) *bilen* olmadığı için henüz bu ilmini mahluk bilgiye
aksettirmediğini söyleyebiliriz. Allah'ın ilminin, bizim bilgimizden nasıl
farklı olduğunu sorana da, *bilmiyoruz, çünkü bu konudaki bilgiyi de bizim için
yaratmadı, gayba dairdir* diyerek cevaplayabiliriz.

------

Gelenekle Kur'an'ın birbirine ne kadar tezat olduğunu göstermenin, her zaman,
her şekilde doğru olduğunu kanaatinde miyim? Hayır. Hatta açık kötülüğe sebep
olmadığı sürece, falancanın fikrine uymuyor diye, *halk dini* diye küçümsemenin
faydadan çok zarar getireceği kanaatindeyim.

Dışardan kendilerine *mealci* denen zevatın söylediklerinde sevdiğim taraflar
çok. Benim gibi beyni kalbinden fazla gelişmiş birine hitap ettikleri
doğru. Velakin bunları, aslen İslam'ın içine doğru, kendini müslüman görenlere
doğru değil, İslam'la arası nahoş olanlara doğru söylemeleri gerektiği
kanaatindeyim.

Müslümanlar arasındaki itibar, gayrımüslimlere karşı fikren ne kadar sağlam ve
dirayetli olduğunuzla belirlenir. Müslümanları etkilemek ve onları yaptıkları
yanlışlardan çevirmek niyetinde olanların, fikirlerini müslümanlar üzerinde
değil, inanmayanlar üzerinde denemeleri gerekir. Çünkü onlar üzerinde az da olsa
etki gösterebilen biri, müslümanlar arasında da sözlerini dinletecek itibar
kazanır.

Osmanlı'yı kuruluş devrinde diğer beyliklerden ayıran ne idi? Germiyanoğlu'nun
kızıyla beraber Kütahya ve havalisini vermesi ve diğer bazı beyliklerin de ona
katılmasının sebebi neydi? Çünkü kuruluş devrinde diğer beyliklerle uğraşmak
yerine Bizans'a hücum ettiler. Az da olsa güçlerini diğer beylikleri
*birleştirmeye* çalışmak için değil, *küffarla mücadele* için kullandılar ve bu
da onlara diğer beylikler nezdinde bir itibar kazandırdı.

Bu bugün için de geçerli. Neden *İslamî terör* bazılarına bu kadar cazip
geliyor? Fikren çok mu sağlamlar veya vaadettikleri gelecek daha mı güzel?
Hayır. Ancak itibarlarını güçleri yettiği ölçüde *Amerika ile savaşabilme*
üzerinden kazanıyorlar. Bunun için bu örgütlerin yok edilmesi hemen hemen
imkansız, çünkü Batı ile mücadele etme fikri yaşadığı ve Batı kendini mücadele
edilebilir bir pozisyonda tuttuğu sürece, bu örgütler de yeniden dirilecekler. 

Fikri manada da bu böyle. Derdi bugünkü müslümanları dönüştürmek olan
müslümanlar, Gülen cemaati veya sairleri gibi, Batı'ya dönüp, *keşke müslümanlar
da sizin gibi olsa* diyerek kıvrandıkları sürece etkisiz olacaklar. Amaç
nihayetinde Batı'nın mensuplarına sağladığı dirlik ve düzen olabilir, ancak
oraya ulaşmak için Batı'ya yaltaklanmak değil, mücadele gerektiğini,
Batılılaşmanın da ancak Doğululaşarak, Doğu'yu Batı'nın karşısına çıkacak hale
getirerek mümkün olacağını görmeleri gerekir.

Böyle yapmak yerine, *vay müslümanlar da şöyle cahil, vay müslümanlar şöyle
kaba* diye sabahtan akşama ütü yapsa da, etkisi en fazla bir hizip daha ortaya
çıkarmak oluyor. Müslümanların ne halde olduğunu aşağı yukarı hepimiz biliyoruz
hocam, bir zahmet aklını *gavurun* üstünde test et de, bizi bu çaresizlikten
çıkarabileceğini görelim. O zaman zaten hepimiz sana uyarız.

-----

İtibarını Batı'ya ve yerel sevdalılarına muhalefetle kazanan Tayyip Erdoğan'ın
neden başarılı olduğunu ve onunla yola çıkıp, günden güne *savunmacı*
(apolojist) kesilen tavukların neden itibarını kaybettiğini de anlatır bir
açıdan. Erdoğan bir gün elbet toprak olacaktır, ancak varisinin de onun kadar
*öfkeli* olacağı ve itibarını dik durmakla kazanacağı muhakkak. Yerine adam
arayanlara duyrulur.

------

Bugün bir arkadaş tarikatlar hakkında ne düşündüğümü sordu. Net bir fikrim yok.
Daha doğrusu fikirlerimi belirleyen genellikle *hangi tarikat, hangi tasavvuf*
gibi soruların cevapları. Belli birini veya grubu sorunca bir fikrim olabiliyor
ancak *tarikatlar* diye genellemeler yapacak kadar az ve yeknesak değiller.

Velakin şunları söyleyebilirim: Tasavvufun, alamet-i farikası olan bazı
özelliklerinin Kur'an ve Sünnet dışındaki kaynaklara dayandığı bana bariz
gelir. Diyelim rabıta gibi bir konu eğer Hz. Peygamber devrinde olsaydı,
herhalde konuyla alakalı hadis olurdu ve bu kadar *temel* sayılan bir
alışkanlığın net şekilde açıklaması mevcut olurdu.

İkinci derdim ise, tasavvufun bir hedef olarak benimsettiği *ermek* hususunda
Hz. Peygamber'in açıklaması olmayışı. İnsanların yeryüzünde Allah'ın sırrına
veya hakikate ermesinin mümkün olduğu akidemizde yok. Böyle bir sırrın, ahirette
öğretileceğine veya Cennet'in bu olduğuna inanabiliriz ancak insanın
*yeryüzünde* sırra mazhar olabileceğine dair bir işaret yok.

Mamafih bir yandan da tarikatların insanın neye ihtiyacı olduğunu, kitap okumak
ve dedikodu yapmaktan başka bir iş yapmayan *ulema*dan daha iyi çözdüklerini
söylemek mümkün. İnsanın eğitilmek için neye ihtiyacı olduğunu tahkik edince,
tasavvuf pratiğinin manasız olmadığını ve ermek gibi amaçları hayali olsa da,
pedagojik olarak önemli cihazlar olduğunu söylemek de lazım. Ermek de
*kızılelma* gibi bir hayal olabilir ancak bunu insanları daha iyi müslümanlar
haline getirmek için kullanabilirsiniz.

Kendini İslam dairesinde gören ve tekfir edecek kadar cesur iki grubun bile,
bana da, birbirlerine de en azından Ehl-i Kitab'dan daha yakın olduğunu
düşünürüm. Hatta kendilerine Kur'an'a benzeyen bir kitap yapmak istemiş ve adı
sure olan bölümler koymuş Nusayrilerin bile, Hristiyanlar'dan daha yakın
olduğunu düşünürüm.

Bundan dolayı bir müslümanın başkasına şirk ithamında bulunmasını doğru
bulmam. Bir nesneye açıkça Tanrı diye tapmadığı sürece, başkasından manevi
yardım aramayı şirk ithamına vesile kılmam. Bununla beraber tasavvuf
fikriyatının şüpheli olduğunu ve piyango bileti tarzı, ama tersinden piyango
bileti tarzı, hayatına sağladığı az bir katkı için, fazla büyük bir risk
olduğunu düşünürüm. İnsan iyi ihtimalle en fazla üç kuruş kazanacağı, ancak
kaybederse üç milyon kaybedeceği bir piyango biletini almaz. Tasavvufun bazı
pratikleri de böyle ama bunu *şirk* diye vasıflandırmak mı, hayır.

Tekrar olacaksa olsun: Bu konuda net fikirlerim yok. 
