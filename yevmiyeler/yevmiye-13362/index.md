Yevmiye 13362
=============

:date: 2016-02-29 22:56:34 +0200

.. :author: Emin Reşah
.. :date: Sat Feb 13 23:31:39 EET 2016 
.. :dp: 13362 


Amerika ve Rusya hakkında okudukça, ABD'nin soğuk savaş zamanındaki stratejisini
yeniden uygulamaya başladığını düşünüyorum. Rusya'yı bütçesinin önemli bir
bölümünü silahlanmaya ve orduya ayırmaya teşvik ederek iflah olmasına mani
oluyor. Suriye için Amerika'nın ikircikli, anlaşılmaz bir politika takip
ettiğini düşünüyoruz, ancak mevzuun Suriye'nin kendisinden çok, savaşan
devletlerin, daha doğrusu Rusya'nın çökertilmesi olduğunu düşünmeye başladım.

Amerika SSCB'yi sıcak savaşla dize getirmedi, daha çok silahlanmaya teşvik
ederek ve bu silahlanmanın devletin diğer vazifelerini aksatmasına sebep
olmasına vesile olarak dize getirdi. İnsanlarını memnun edemeyen bir devletin
savaş kazanmaya devam ediyor olmasnın bir faydası yok.

Geçenlerde dinlediğim (ve Twitter'da paylaştığım) bir podcastte
Osmanlı'nın 19. yüzyıldaki vergi politikalarından bahsediyordu. Son safhalara
gelindiğinde, neredeyse, bütçenin %80 civarında askeriyeye ayrıldığını
anlatıyordu. Bu Osmanlı'nın neden hayata edemediğini açıklayan en önemli
bilgilerden biri. İnsanların sadece *verici* olduğu bir devlet yaşayamaz. Basit
insanların devletten bir menfaati yoksa, devletin yaşaması veya ölmesinin önemi
kalmaz.

Nükleer silahı olan bir devleti silah zoruyla hizaya getiremeyeceğini bildiği
için, onu yutabileceğinden büyük lokma yemeye teşvik etmek en iyisi. Bu arada
kaybedilen canlar umurlarında değil. 


