Yevmiye 13046
=============

:date: 2015-04-20 22:14:45 +0300

.. :author: Emin Reşah
.. :date: Fri Apr  3 23:58:24 EEST 2015 
.. :dp: 13046 


Budapeşte izleniimleri diye bir şeyler yazmak isterdim. Çocuklarla
gezmek yorucu. Soğuk olunca, nereyi görmeyi gelmiştik, hatırlamak bile
mesele haline geldi. Oğlum kaybolmasın ve kızım sırtımda rahat etsin
düşüncesi, herhalde bu tatilde en çok hatırladığım şey olacak.

Budapeşte 1541'den 1683'e kadar Türk şehriymiş. Nüfusunun büyük kısmı
Türkmüş. 1683'te 2. Viyana Kuşatmasını dağıtmanın hızıyla burayı da
almışlar. 17 gün yağma edildi diyor. Şehirde Müslüman
kalmamış. Anlaşılan çoğunu öldürmüşler.

Evliya Çelebi 25 cami, 47 mescit, 12 medrese saymış Buda'da. Bunlar
yerinde değil. Bir müzede gördüğümüz haritada, beş günlüğüne
kaldığımız mahallenin civarının müslüman mezarlığı diye
işaretlendiğini gördüm.

Bunlar bana acı geliyor. Osmanlı'nın Balkan mirasını gezmeyi seviyorum
ama bunun Fado dinlemenin *keyfi* gibi bir *keyfi*
var. Acı. Hüzün. Kaybeden tarafta olmanın getirdiği yük. İstanbul'a
1000 km uzaktaki bu şehrin valisinin bir zamanlar Topkapı'dan
atandığını bilmenin acısı ve umudu.

Umut çünkü tarih tekerrür.

------

Budapeşte'yi sevdim ama insanların sevdiği gibi değil. Haram ve helal
arasında fark gözetmeyerek gezmenin ürettiği *sevgi* gibi değil. Daha
çok, kayıp zamanın, nasıl her an yeniden inşa edileceğini, geçmişin
nasıl tamir edileceğini her köşesinde soran bir yer olarak sevdim.

O sebeple kendimi onların büyük ve güzel saraylarında kötü
hissetmedim. *Bunlardan neden bizde yok?* demedim. Bizim derdimiz
güzel saraylar yapmak değildi. Neden bu *canım kiliseleri* camiye
çevirdiklerini sormadım. Neden freskleri kazımak yerine üstünü
örttüklerini sordum. Üstün olduğuna her şekilde inanan insanların,
neden diğerlerini öğrenmeye çalışmadığını da sormadım, bu
üstünlüklerini neden devam ettiremediklerini sordum.

Türklerin ve müslümanların Batıyla imtihanı değişiktir. Bir yandan
kendimizi daha iyi görmek isteriz, bir yandan da elimizdeki maddi
verilerin hiçbiri bizim daha üstün olduğumuz göstermez. Nerede yanlış
yaptık, neden biz öyle değiliz, neden buradaki sakinlik ve insanların
*medeniliği* bizde yok, nenden bizim sokaklarımız bu kadar temiz
değil? Biz yine iyiyiz, son 10-20 senedir iyileştik, ancak neden İslam
dünyasının ekseriyetini, afedersin, lağım götürüyor?

Neden çöktük ve nasıl ayağa kalkarız?

Bu soruya nasıl yaklaştığımız da, bu çöküşün hangi tarafında
hissettiğimize göre değişiyor. Kendimizi hala *benim gibi* eskiye
bağlı, eski düşünceleri takip etmeye alışır bir yerde görüyorsanız,
çöküşün maddi açıklaması olan *fukaralıktan* ziyade, manen medeniyete
ehil olmayan insanlar haline geldiğimizi söyleriz. İyi insanlar
olmaktan vazgeçtik, adil davranmaktan ve işimizi hakkıyla yapmaktan,
emanete hassas davranmaktan uzaklaştık ve böyle olduk. Kapitalizm'i
icad edemediğimiz için daha güçsüz olduğumuz da
söyleyebilirsiniz. Dünya genişlerken, biz olduğumuz yerde
takıldık. Belki iklim değişti ve topraklarımız verimini
kaybetti. Belki genişleme devletin imkanlarını azalttı, çünkü eldeki
yerleri savunmak için ayrılan kaynaklar, oralardan elde edilen
vergileri ödemeye yetmedi. Her an isyan etmeye hazır halkları kontrol
etmeye çalışmak pahalıydı ve bu pahalılık Osmanlı maliyesini
çökertti. Belki denildiği gibi, ufukları yoktu yöneticilerin. Belki
birbirlerinin kuyusunu kazdılar ve harici düşmanı, dahili rakiplerine
tercih edip, devletlerine ihanet ettiler. Belki bunların az veya çok
hepsinden bir parça vardı. Neticede kaybettik.

Neden böyle olduğunun çok farklı cevaplarını vermek mümkün ancak
bunların hiçbiri, bugün artık durumu değişterecek değil. Osmanlı
zamanına göre daha ileri bir yönetim/askeriye sistemi icad etti,
uyguladı, başarılı oldu, karşısındakiler onun büyüklüğü karşısında
yekvücut oluncaya veyahut Yeni Dünya'lar keşfedip kaçıncaya veya iklim
değişip *Mini Buzul Çağı* bitip, buralar kuruyuncaya kadar büyüklüğü
devam etti. Sonra dörtyüz yıl süren ihtişamlı bir çöküş.

Belki o kadar da kayıp değil, belki öğrenmemiz gereken yeni sistemler
icad edip, bugünkü dertlere o sistemlerle çözüm bulmak. Bugünkü
dertler nedir? Adaletsizlik. Açlık. Ayrımcılık. Belki konu hem madden,
hem manen deva olabilmektir.

Batı'nın derdinin sadece daha sofistike oyuncaklar bulmak olduğu bir
devirde, bizim hala bunları dert edebiliyor olmamız, belki de imtihanı
nihayeten bizim kazanacağımızı işaret ediyor.
