---
title: "Dünyayı Anlayan Şair"
date: 2017-02-18 00:54:50
dp: 13732
featured_image: "/images/header-32.jpg"
images: ["/images/header-32.jpg"]
tags: []
---



Dünyayı değiştireceğini sanacak kadar genç olmak, dünyayı olduğu gibi kabul
ederek yaşlanmak, dünyayı değiştirdiğini anlayamadan ölmek. 

Önceki twitter hesabımda bunu yazdığımda çok RT almıştı. İnsanların ne
anladığını bilmiyorum, ilk iki cümle mi hoşlarına gitti, yoksa en sonrak *umut*
mu bilmiyorum. Dünyayı değiştirdiğini anlamayadan ölmenin neresi umut, onu da
bilmiyorum gerçi. 

İnsanın dünyayı *herhangi bir durumdaki* tek bir kişinin değiştirebileceğine
inanması toyluk alameti ama böyle yaşamanın nesi zararlı? Enerjini, imkanlarını
sonu gelmeyecek işler için harcamak, belki. Ancak insan hayatta yalnız olduğunu
ve hayallerin o kadar da kolay gerçekleşmediğini zaten çabuk öğreniyor. Öğrenmek
isterse. 

Dünyayı olduğu gibi kabul ettiğimizde, değiştirmek için de imkanlar
bulabiliyorsunuz. Marx, felsefeciler anlamaya çalışır, bizim amacımız dünyayı
değiştirmektir derken, çok tuhaf bir söz söylemiş: Dünyayı onu anlamadan nasıl
değiştirebilirsin? Anlamak da kabul etmek bir ölçüde, dünyayı olduğu gibi kabul
etmeden nasıl anlayabilirsin? 

Buna benzer bir İsmet Özel sözü vardı, *biz dünyayı anlamayacağız çünkü anlamak
kabul etmektir* mealinde bir söz. Ben de *dünyayla inatlaşmanın* bize ahirette
ne gibi faydalar vereceğini düşünüyorum. Muhtemelen pek bir faydası
olmayacak. Neticede İsmet Özel'in hayatını temelinden değiştirdiği kaç kişi var?
Herhangi bir kapitalistin maddi yardımıyla değiştirdiği kişilerden fazla
değildir herhalde. Sorsan böcek gibi gördüğü adamların etkisinin kendisinden
fazla olduğunu kabul etmeyecektir tabii. Kabul etmeyecektir, çünkü kendisi *en
büyük şair* ve hepimizin hayatında derin izleri *olmalı* Benim yok, olanların da
izleri kendilerine ait. Adam bıçak üretti diye kendine açtığın yaradan mesul
değil aslında ama öyle sanıyor. 

Kendi dev aynasında gören edebiyatçının haber değeri bile yok. Neticede tüm
zulmüyle *varolan* düzeni *yaşanabilir* kılan bir unsursun, bunu sözle
yapmışsın, belki lafta isyan ederek yapmışsın, belki enigmatik konuşmalarla
elini yıkamış çıkmışsın ama neticede seni okuyarak nereye gideceğimize karar
vermiş değiliz, o halde neden şişiniyorsun koca çocuk?

Hayatta değişiklik değil, *yönlendirme* arıyorum. İnsanları ve imkanları yeni
baştan başlatmak, istediğimiz gibi ayarlamak mümkün değil. Malzeme belli,
insanların anlayışları, anlayabilecekler, heves edebilecekleri, gidebilecekleri
yol belli. Bunların üstüne çok çıkamıyorum. Belki hiç çıkamıyoruz.

O halde idealizmin sınırlarında, insanları beğenmeyerek ve yaptıkları her işe
burun kıvırarak uzanmak yerine, mümkün mertebe adım atarak, belki küçük ama
doğru adımlar atarak yürümek, *en büyük yürüyüş* hayaliyle oyalanmaktan daha iyi
görünüyor.

Dünyayı anlamak şairlerin işi değil. Zihin sakinliği onların derdi değil,
onların derdi içlerini köpürtüp, kabarcıkların renklerini insanlara sunmak ve
beğenmelerini beklemek. Benim derdim içimi mümkün mertebe sakinleştirip,
berraklaştırmak. Köpükleriyle oyalananları beğenmeyişim bundan.


