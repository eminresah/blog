---
title: "Yevmiye 13686"
date: 2017-01-02 22:19:25
dp: 13686
featured_image: "/images/header-86.jpg"
images: ["/images/header-86.jpg"]
draft: true
tags: []
---



### 1 Yansıma

Dennett demiş ki: Bir zamanlar dünyada bu kadar din yoktu, *hiç din yoktu*, o
halde bu dinler bir yerde, bir sebeple ortaya çıktı. Bizim de bu sebepleri
anlamamız lazım. 

Bunun *dini anlamak* kısmına katılıyorum ancak dini diğer tür *şeylerden*,
*müzik gibi*, *aşk gibi* veya *falanca sosyal ilişkilerinden dolayı* varolduğu
fikri, sadece bundan dolayı varolduğu fikrini kabul etmiyorum. Hayatın arkasında
bir hakikat var mıdır, yok mudur, benim meselem budur. Bu hakikatin/anlamın ne
olduğunu *bilemiyoruz* demek bir noktadır, *yoktur* demek başka bir noktadır. 

Dini bu hakikatin insan hayatına bir yansıması sayabilirsiniz, bu durumda *nasıl
yansımış* ve *insanlar bu yansımayla neler yapıyor* diye gayet bilimsel
açıklamalar da yapmak mümkün olur. *Bu bir yansımadır* dediğimizde, konuya
insanları da dahil etmiş oluruz, onların dilleri, adetleri ve gelenekleri,
hakikati nasıl anladıkları ve ona ulaşmak için neler yaptıkları da anlam
kazanır. Ancak bir defa *hakikat yoktur* diye başlayınca, din toplumsal bir
tiyatrodan öte gitmez, kaçınılmaz olarak başka şeylere indirgenir. 

Bu hakikatin *tek yansıması* dindir diyebilir miyim? Hayır. İnsan hayatına dair
her şey bu varoluş hakikatinin bir yansıması olabilir, bilim de budur belki,
sanat da. Ancak dinin özelliği insanı en sıradan hayatını dahi ilgilendirmesi ve
toprak gibi temel olması, herkes tarafından ulaşılabilir olması, herkes
tarafından herkesle paylaşılabilir olması. Dini doğru bu sebeple önemli,
herkes sanatçı olamaz, müzikten anlayamaz, bilim yapamaz ama herkesin bir dini
vardır ve bu da insanın hakikatle buluşmasının en kolay ve herkes için geçerli
yoludur. 


### 2 Hakikat ve Zaman


Hakikate benzeyen bir şey varsa zaman. Çünkü insanın yaptığı, olduğu, bildiği, yaşadığı her şey zamana bağlı; eğer *hakikat* diye bir şey varsa ya zamandan daha kudretli, ya zamanın dışında. 

Hakikatin zamandan beri olduğunu iddia edenler de, zamanın çürütücülüğünden etkilenmemesi *gerektiği* için böyle söylüyor. Yoksa hakikati görmüş, zamanın ötesinden bir haber almış değiller. Zaman içinden çıkılmaz bir hapishane olduğuna göre, hakikate sadece parmaklıkların arasından dokunabiliyoruz, o da, malum, zamanın gardiyanları tarafından izin verildiği kadar. 

O halde hakikat üzerine konuşmanın, aslında zaman üzerine konuşmaktan daha *sıkıcı* olması gerek. Velakin öyle değil, çünkü bizde *hakikat* diyen insanlar, bundan kendi kafalarındaki bir hayali anlıyor. Tanrı gibi. Herkesin Tanrısı farklı ama güzel güzel anlaşıyoruz, herkesin hakikati de farklı ama sanki aynısından bahsediyormuş gibi konuşuyoruz. 

Diyecek ki, *hakikatin olmadığı bir hayatta, yaşamanın anlamı ne olabilir?* Bu doğru ama insanın hakikati de zaten onun yaşamasına vesile olan her neyse o. Hakikat üzerine konuşup durmak da bir yaşama vesilesi oluyor mesela kimileri için, onların hakikati *hakikat dedikodusu*, kimisi de *hakikatin olmadığı* hakikatiyle yaşamaya devam ediyor. 

Peki hakikat var mı, yok mu? Bu soruyu sorana göre farklı cevap veriririm herhalde. *Senin hakikatin var mı?* Bana soracak olurlarsa, var, bunu ne zamana kadar hissederim bilmem ama o hakikat, işte bizi yaşatan o his, sanki bütün bunların faydası varmış intibaı veren bu hayat. Hakikat bu. 

## 3 Türkçe konuşan *Rum* 

Ekrem Buğra Ekinci [şurada](http://www.ekrembugraekinci.com/makale.asp?id=764)
demiş ki

> Grekçe bilen Rum’un yaşamadığı yerlerdeki mahallî kiliselerde, ilahi ve dualar
> Karamanlı Türkçesi ile yapılırdı. Müslüman halk ecnebilere ‘Şapkalı Gavur’
> derken; Karamanlı Rumlara, ‘Ellik Gavuru’ (yani bu memleketin gavuru) adını
> verirdi. Çocuklarını Arslan, Murat, Şahin, Ayhan, Altun, Keklik, Gümüş, Elmas,
> Sultan gibi isimlerle vaftiz ederler. Ruhânî olarak İstanbul Patriği’ne
> tâbidirler.

Benim gibi *Türk Anadolu'nun müslüman halkının genel adıdır* fikrinde olanlar
için *ayartıcı* bir fikir. Dinin ırk ve kültürle alıp veremediğini anlamak için
*deney* kabilinden önemli bir halk. Nazar boncuğu adetleri var mıydı?


### 4 Koş Baba Koş 

[İnsanın en hızlı koşan](http://bigthink.com/21st-century-spirituality/is-running-long-distances-healthy) memeli
türlerinden biri olduğunu söyleyen bir yazı okudum. *Kaçmak* insanın doğasında
var demek ki. 

*Spor* konusunda kafama uygun da bir şeyler söylemiş: 

> And when dealing with health, enjoyment is essential. If you’re dreading a
> workout, it’s not worth it—you won’t stick with the program and will be
> depressed at the results (or lack thereof). As I often tell my students and
> clients, feeling comfortable in your skin is a critical marker of
> fitness. Taking care of your body and mind takes work, but it shouldn’t feel
> like work.

Genel olarak hayat konusunda böyle düşünmeye başladım. İnsanın önemli konularda
kendiniş zorlaması ve *zorla* başarması bir marifet gibi görünmemeye
başladı. Stoacılar beni görse kınarlardı ama tamamen kendi duyguların, zevklerin
hilafına bir hayat sürmeye çalışmak, günümüzde sürdürülebilir değil. Bazı
dağları aşmak için, eğer akabinde gerçekten değecek bir *garanti* varsa
sıkıntıya katlanmak makul geliyor, ancak çoğu zaman sıkıntıya katlanmanın
getirdiği sadece daha fazla sıkıntıya katlanma imkanı oluyor. 

Sporda da demiş adam, *en önemlisi devam etmeniz, hoşunuza gitmiyorsa devam
edemezsiniz, o sebeple hangi sporu yaparsanız yapın, hoşunuza gittiğinden emin
olun.* Kendime uygun bulabildiğim tek spor, bilgisayar da kullanabileceğim bir
yürüme bandında yürümek oldu bu sebeple. 

### 5 Çerkes Semaveri

[Şuradaki yazıda](http://www.ekrembugraekinci.com/makale.asp?id=763)
semaver ve çayı 19. yüzyılda gelen Kafkas göçmenlerinin getirdiğini
söylüyor. 


### 6 Cevaplara Sorular

Aklımda çözmem gerektiğine inandığım sorular yok, bunların yerine bulduğum
cevaplara uygun sorular arıyorum. Ki bu çok daha zevkli ve faydalı. İnsanın
belirsizlik içinde, bulup bulamayacağını bilmediği cevaplar yerine, elindeki
cevaplara hazır sorular bulması. Uyduğu kadar. Evet, bunu söyleyeceğiz. Çünkü
cevabın soruya uyup uymadığını kontrol eden çok, herkes buna bakıyor hatta, ama
sorunun cevaba uyumsuz olup olmadığını kontrol eden yok. *Bunu sorman anlamsız*
demiyor kimse. Bunu söyleyene gülüyorlar. 

### 7 Klavye 

Hayatta en büyük zevklerimden birinin klavye tuşlarına basmak olduğunu
keşfettim. Sırf bunun için yazı yazıyorum bazen. Tuşların dokunuşlarını, mekanik
klavye anahtarlarını klikli dokunuşlarını ve seslerini dinlemek için. Ve bundan
dolayı duyduğum mutluluk çocukların oyuncaklarına kavuştuğundaki mutluluk
gibiydi. Klavye ilk geldiğinde sesine ve hissine meftun oldum ve hala o
klavyenin sevmek hoşuma gidiyor.

Bunu söylemek biraz tuhaf olacak ama aşık olunacak klavyeler var. Sanırım
bendeki bu tutku, *doktorun* daktilo tutkusu gibi bir şey, ancak ben, bir
mühendis olduğum için aklıma da yatan şeylere *aşık* oluyorum.

### 8 Mesih'i Yaratmak

[Creating the Christ | Mesih'i Yaratmak](https://www.amazon.com/Creating-Christ-Emperors-Invented-Christianity-ebook/dp/B01LRP3EDG) diye bir kitap dinliyorum. İsa Mesih'in
daha İmparator Titus devrinde *Roma'ya itaatkar Yahudiler* meydana getirmek için
ileri sürülmüş bir figür olduğunu söylüyor. Buna göre İncillerde bahsedilen bazı
kehanetler, mesela *tapınak yıkılınca döneceğim* demesi, geriye doğru yazılmış
ve M.S. 40'lardaki Yahudi isyanını politik olarak da bastırmak ve İmparator'un
aynı zamanda Yahudilerin beklediği Mesih olduğu propagandasını yaymak amacıyla
uydurulmuş ifadeler.

İlk 4 asırda Hristiyanların sembol olarak haç değil, [balık](https://en.wikipedia.org/wiki/Ichthys) kullandığını, bu
balığın bazı
zaman
[çapa](http://www.christianitytoday.com/history/2008/august/what-is-origin-of-anchor-as-christian-symbol-and-why-do-we.html) ile
beraber bulunduğunu ve bunların da [İmparator Titus'un](https://en.wikipedia.org/wiki/Titus) aile armaları olduğunu söylüyor. Titus İmparator olmadan önce
Yahudi isyanını bastıran general. Haç, Hristiyanlar için Konstantin'den sonra
*sembol* haline geliyor.

Diyor ki, Roma'daki 2., 3. veya 4. piskopos kabul edilen [Aziz Clement](https://en.wikipedia.org/wiki/Pope_Clement_I)
Flavianus ailesinden [Titus Clemens Flavianus]'un azatlı kölesiydi. Yani
Hristiyanlık aileye uzak, bilinmeyen bir mesele değil, muhtemelen Filistin'de
isyanı bastırmak için gittiğinde, bir yandan da politik olarak Yahudileri
bölecek ve siyasi ideallerinden vazgeçirecek, *Caesar'ın hakkını Caesar'a*
verdirecek bir dini akım oluşturmak için Pavlus'u görevlendirdi. O da bir yandan
Roma dininde çok görülen *tanrılaşmış kişi* ile, Yahudi inançları arasında bir
köprü meydana getirecek bir organizasyon kurdu. Mesih'e atfettikleri tüm
mucizelerin bir yandan da *Apollon* ve *Asklepius* gibi *tanrılar* için
anlatılanlara benzediğini ve bunların da aynı zamanda Titus'a atfedilen
*mucizeler* olduğunu da ekliyor. 

Benim açımdan dedikodu kısmı hariç önemli bulduğum şu soruyu, *Hristiyanlık
devlet desteği olmadan nasıl başarıya ulaşmış olabilir?* sorusuna *devlet
desteği vardı* diye cevap vermesi açısından önemli. Yani Roma'ya bağlı
Hristiyanlar devletin önce Yahudileri, sonra genel halkı ehlileştirme
politikasının sonucuydu ve devlet güdümünde bir din sunduğu için el üstünde
tutuldu. Kitabı dinlemeye devam ediyorum. 

## 9 Yasak mı, aşı mı?

Bugün yine Internet bir sebepten yavaş, Twitter kesik, A- YouTube'dan
dinlediği şarkıları dinleyemiyor. 

Bu *koruyucu* anlayış bana çocuklarını her tür kirden uzak tutmaya çalışan ve bu
sebeple bağışıklık sistemini zayıf bırakan ebeveynleri hatırlatmaya
başladı. Evet, kirin içinde yaşamak, açtığımda yakılan asker, çıplak beden vs
görmek istemiyorum ama bu yasakların da bağışıklığı engelleyecek ve lüzumsuz
alerjiler geliştirecek derecede arttığını görüyorum. Teknik olarak bu yasakların
etrafından dolanacak kadar becerim olması, bunların toplumun *büyümesini*
engellediğini düşünmeme engel değil. 

Yeryüzünde kötülükle mücadele etmenin sair yolları var ve *yasak* her ne kadar
kısa vadede kolay görünse de, uzun vadede bünyeyi zayıflatıyor. Kundaktan çıkıp
cerahatte yüzmeye başlamak gibi bir anda *batı tipi* bir özgürlüğün bizi hasta
edebileceğini iddia etmek bir pozisyon ama bu milletin bir şekilde bu cerahatle
gerçek manada yüzleşmesi gerekeceğini ve buna tedricen alışmanın elzem olduğunu
düşünmek daha makul. 

Yasakların bir kötü tarafı da devleti kolaycılaştırması. Sorunları çözmek yerine
süpürmek daha kolay geliyor. Kötülük tarihin başından beri vardı ve ortadan
kalkmayacak. Mücadele yolu da bu değil. 

