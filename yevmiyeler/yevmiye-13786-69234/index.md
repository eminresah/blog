---
title: "Yevmiye 13786"
date: 2017-04-13 12:11:20
dp: 13786
featured_image: "/images/header-86.jpg"
images: ["/images/header-86.jpg"]
tags: []
---

> I won't take my religion from any man who never works except with his mouth.
 
> Ağzından başka bir yeriyle çalışmayan kimseden din öğrenecek değilim. 

> -- Carl Sandburg
 
Ağır bir söz ama tekrar etmekte fayda var. İnsanların inançlarını bulundukları
konum belirliyor. İnsan *mutlak inanç* sahibi olduğunu düşünse ve hayatını
inançlarına göre yaşadığını iddia etse bile, aslında tersi: İnançları hayatına
göre şekilleniyor. *Dindarlık* da buna yakın şeyler söyler zaten, *inandığın
gibi yaşamazsan, yaşadığın gibi inanmaya başlarsın.*

Bununla beraber bu sözün *hayatını idame ettirmek* konusunda söylediği de şu:
Eğer hayatını (bir şekilde) dinden kazanıyorsan, inançların da hayatını dinden
kazanmaya uygun şekilde gelişecektir. *Ben bu işi sadece Allah rızası için
yapıyorum* diyen insanın, bu konudan herhangi bir maddi getirisi olmaması
gerekir. Yoksa söylediklerini öyle veya böyle *Allah rızası* için değil, maddi
tarafına bakarak filtreleyecektir. 

*Biz bu işi Allah rızası için yapıyoruz, devlet de bize bunun için maaş veriyor*
diyen birinin, Allah rızası ile devlet rızası karşı karşıya geldiğinde
hangisinden tarafa duracağını tahmin etmek zor. İstisnalar müstesna, böyle biri
*devlet dini* oluşturmanın aracına dönüşecektir. Temelde fani ve aciz insanın
*doğruculuk* yapması için arkasının bir şekilde kuvvetli olması gerek: Bir
imamın çocuklarının ihtiyacını karşılayan devlete cephe alması için,
çocuklarının ihtiyacını başka şekilde karşılaması lazım. Yoksa belli bir yaşa
erişmiş hepimiz biliyoruz, Allah'ın rızasını devletin rızasıyla te'vil etmek zor
değil.

Bugün mesela Kürt meselesinde *İslamcılığın* neden işe yaramadığını da bu
gösterir büyük ölçüde. Türkiye İslamcılığı devletle barıştıkça, devletin bir
aracına dönüştü ve bir yandan devletten maaş alıp, bir yandan ona karşı
muhalefet edilmeyeceğini bilen devlet dışı unsurlar nazarında kredibilitesini
kaybetti. 

*Panislamizm* denebilecek ideolojinin çözmesi gereken asıl sorun da bu: Emevi
hilafetinin yıkıldığı 751 TK tarihinden beri tek bir *İslam devleti* yok, bundan
kaynaklı olarak tek bir *İslam* da yok, çünkü her *ideolojik odak* kendine
mahsus yorumlar yapabilecek durumda. O halde burada *mümkün mü?* diye
tartışılacak da bir konu yok. 

