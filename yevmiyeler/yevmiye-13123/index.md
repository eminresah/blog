---
title: "Yevmiye 13123"
date: 2015-06-23 02:54:46 +0300
dp: 13123
tags: []
---

Harbetmek istiyorum. Dünyayı kaplayan adamla. Harbetmek
istiyorum. Çaresiz. Kimsenin müttefik olmadığı bir harp.

Kendim benle savaşta. Büyük adam onu da kaplamış. *Sen* dedim,
kendime, *nasıl böyle bir düşmanla işbirliği* ve sustum kaldım dönüp
gitmesiyle. Silinmiş.

İşte böyle bir düşmana karşı, harbetmek istiyorum.

Kazanmak umut değil. Umutsuzluk. İçimden bir ses *o adamın*, bir zaman
benim gibi, kendiyle savaşan bir adam olduğunu söylüyor. Ahdettiğim
savaşı kazanmış işte burada. Buradan sonrasını onun gözüden
dinliyorum.

Onun gözünden anlıyorum ve kazanmaktan korkuyorum. Bir savaş vermek
istiyorum. Seve seve kaybedeceğim.

Dünyayı kaplamış adam. Dünyanın ruhu dedikleri. Benim olmayan her
şeyin sahibi bu. Bana ana kadar hep düşmanlık yaptı. İstediklerim
olmadı. Onunla anlaşmaya yanaşmadım. Onun gibi olmam için herkes
telkinde bulundu. Kimse benim ondan başkasına ait olacağımı, kendime
ait olacağımı düşünmedi. Hayır. ben bile kendime durup durup şöyle
dedim: Nasılsa bunu kazanamayacaksın, neden bu kadar üsteliyorsun?

Bak senin gibi başlayanların hepsi nerede? Hepsi onunla savaşmaya
çıktı ve nereye vardılar? O senden akıllı, biliyorsun. Sen yarın ne
olacağını bilmiyorsun ama o biliyor. Yarın ne isteyeceğini bilmiyorsun
ama o ne yemek isteyeceğini biliyor. İstatistik tanrısı onun yanında,
ve moda tanrısı ve iştah tanrısı ve oyuncak tanrısı. Hepsi onunla
çalışıyor. Hepsi sana karşı müttefik. Seni kendinden iyi
tanıyorlar. Farkındasın değil mi?

Sana bu sözleri hatırlatan, sana herşeyi kaplayan adamın ötesinde bir
hakikat olduğunu iddia edenler bile onun müridi, aymadın mı? O
insanların eğlencesi bu. Bilmedikleri bir hakikatin reklamını yaparak
geçiniyor ve bu sayede onun takdirini kazanıyorlar. Sanki hakikat
avcısı. Öyle yapınca senin gibileri avlaması kolaylaşıyor.

Sordum, kendime, o halde nasıl kaçabilirim hükmünden? Bu herşeyi
bilen, her şeyi kaplayan ve insanların ne olduğnu onlardan iyi bilene
teslim olmadan nasıl yaşarım?

*Yaşayamazsın*, dedi. *Yaşarsın ama dağda* dedi. *Yaşarsın ama beni
bırakıp, sadece kendinle kalarak* dedi. *Sus* dedi. *Hayallerine
dalarsan, belki orada bulamaz* dedi. Ama *sesini çıkardığın ilk anda,
en yakınındakiler bile ona çaşıtlık eder ve seni ele verirler*. O da
bütün silahlarıyla üstüne gelir. Böyle dedim kendi kendime.

Peki susmak, acaba, işe yarar mı? İçimdeki ırmağın suyuyla bir göle
dönüşmek? İçimdeki dağların nefesinden olmayan bir dilin kelimeleriyle
konuşmak.

Konuşmak dedin ya, işte konuşmak, işte göstermek, ırmak dedin ya, o
akan suyu içinde biriktirdiğinde, ne olacak? Taşacaksın. Bir gün
taşacaksın ve sana rahmet ırmaklarını bile çok görecekler.

Üstüne gelecekler. Gelecekler gelecekler. Delirirsen veya buna
inanırlarsa, az bir cezayla kurtulursun. Yoksa seni yok oluncaya kadar
öldürürler. Önce nesneni. Sonra ismini. Tekrar tekrar diriltip
öldürürler. Dikkat çekmeyinceye kadar.

Teslim olmayı düşün sen, dedi ben kendime. Hayır, o kadar tatsız
geliyor ki bana sundukları. Bıkmış mıyım, neden teslim olayım ona, o
sıkıldıklarımdan biri olmaktan korkuyorum.

Oluyorsun zaten. Bak artık böyle yazıların kaldı mı?

Kalmadı, değil mi?


