---
title: "Yevmiye 13277"
date: 2015-11-28 15:11:07 +0200
dp: 13277
tags: []
---

Sonsuz ne demek?

Bir kavrama sonsuz demek, *sayılar sonsuz* demek mesela, *bu konuda tartışma
bitmez, hadi birbirimizi kırmayalım* demek.

Bu mesele için, *sonsuz* için birbirimizi kırmayalım. Çünkü ne dersen bir
fazlasını söyleyebilirim ve ne dersem bir fazlasını söyleyebileceksin. Onun için
bu yoldan gittiğimizde pek fazla pek verimli olmaz düşündüklerimiz ve
yaptıklarımız.

Sonsuz varmış ve sayılardan bir sayıymış gibi düşününce, saçmalaşmaya başlar
bütün akıl yürütme. Böyle bir sayı yok, sonsuz bir belirsizliktir. Belirsiz
olanı belirliymiş gibi sayamazsınız.

*Hilbert'ın oteli* diye bir düşünce deneyi var, Matematikçi oteli. Bu otelin
*sonsuz* odası var, bu sonsuz odaya ne kadar misafir gelirse gelsin ve ne kadar
misafir çıkarsa çıksın hep sonsuz misafiri vardır. Ancak bunun, yani sonsuzun
bir belirsizlik değil de, belirli bir kavram olduğunu, sonsuz diye bir sayı
olduğunu ve bu sayının bütün sayılardan daha büyük olduğunu düşününce, konu
tuhaflaşıyor otelde. Belirsiz olanı sayamazsın.

Ben sonsuz konusuna mühendisçe bir yaklaşım peşindeyim. Her şeyi bir *maliyeti*
var, saymanın da maliyeti ihtiyacı var. Hilbert'ın oteline gelen misafirler,
içeride sonsuz sayıda sonsuz misafir olsa bile, kendine yer bulabiliyor. Bütün
misafirler bir sonraki odaya kayıyor ve gelen kişi ilk odaya yerleşiyor.

Ancak diyeceğim, oteldeki sonsuz sayıda misafirin yer değiştirmesi sonsuz zaman
alacağı için, gelen misafir de sonsuz zaman resepsiyonda beklemek zorunda
kalacak. Matematikçiler *hadi yer değiştirivirin* deyince oluyor ama biz
mühendisler bunun hesabını kitabını yapmak zorundayız ve görüyoruz ki burada
ihtiyaç duyulan matematikçi kafasından çok mühendis kafası.

Sonsuz doğru tanımlanmış bir kavram değil, Cantor'un iki reel sayı arasında
sonsuz sayı vardır isbatı sonsuzun bir *operasyon* tanımı olduğunu, bir nesne
olmadığını, bir fonksiyon olduğunu, asla sabitlenemeyeceğini göstermiş. 

1'den başlayıp yukarı doğru yaptığına benzer bir operasyonu, 1 ve 2 arasında da
yapabiliyorsun. Tamsayılarda *sonsuza doğru* bir ekliyorsun, *Reel sayılarda*
iki sayının ortasına yeni sayı ekliyorsun. 


