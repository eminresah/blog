=============
Yevmiye 12781
=============

:date: 2014-11-23 02:18:14 +0200

.. :Author: Emin Reşah
.. :Date:   12781

Arada bir rastladığım yazılarda Ramazan'ın nasıl modern dünyaya muhalif
bir duruş olduğu anlatılıyor. Buna benzer şeyler. Sanırım *Ramazan bizi
zorluyor, çalışamıyoruz, işimiz gücümüz yarım kalıyor* demenin entelcesi
bu.

Ben de Ramazan'da çalışamayanlardan biriyim. Bunda modern dünyaya bir
başkaldırı falan görmesem de, sebeplerini düşündüğüm oluyor. Sanırım
insanın *irade stoklarını* aç kalmaya ayırmasından kaynaklı bir mesele
bu.

İrade tükenebilen bir kaynak. Daha az tüketmenin yolu, işleri rutine
bağlamak. İnsanın iradesini harcamak zorunda olmadığı işlere
*alışkanlık* diyoruz. Ramazan bizde alışkanlık haline gelemiyor. Hem
orucun tabiatı gereği böyle, hem de hayatımızın diğer kısımlarında
gerçek değişiklikler olmuyor.
