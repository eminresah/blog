---
title: "Günlük - 12093"
date: 2014-11-23 02:18:14 +0200
dp: 12093
tags: []
---

Otobüsü Bekletmek
~~~~~~~~~~~~~~~~~

İçinde 50 yolcu bulunan bir otobüs, bir yolcuyu 30 saniye beklediğinde,
yolcu 15 dakika kazanır, diğer 50 yolcu, toplam 25 dakika kaybeder. Alt
alta toplayınca 10 dakika zarar etmiş olursunuz.

Matematiksel olarak doğru, insani olarak yanlış bir hesap.

Eleştiri
~~~~~~~~

Önceden insanların yazdığım yazıların altına yorum yapabilmesine çok
önem verirdim. Burayı sadeleştirinceye kadar yorum kutucuklarıyla
samimiyetim vardı.

Ancak iki şey beni vazgeçirdi: Birincisi insanlar burası sanki çok hit
alan bir yermiş gibi *tribünlere* yorum yapmaya başladılar. İkincisi
yedi seneden fazladır devam ettiğim *blogculuk* kariyerimde,
faydalandığım eleştirilerin iki elin parmaklarını geçmediğini farketmem.

Anonim eleştirinin bana bir faydası yok. Sevdiğim, saydığım insanların
söylediği, *şunu şöyle yazsan*, *ya peki şöyleyse* yorumları benim için
hala önemli; ancak kim olduğunu ve neden rahatsız olduğunu anlamadığım
insanın söylediklerini zaten gözardı ediyorum. Internet denen yer
hepimizin derisini biraz kalınlaştırdı.

-  iyilik ederseniz kendiniz için etmiş olursunuz, kötülük ederseniz de
   onun için.

