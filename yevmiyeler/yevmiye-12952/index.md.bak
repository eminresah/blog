---
title: "12952"
date: 2015-01-17 20:50:41 +0200
dp: 12952
draft: true
tags: []
---

İşimizin bir kısmı başarılı olmak ancak bu başarının da bizi
sapıttırabileceğini bilmek tabii. Nasıl olacak da bir yandan başarılı
olmaya çalışırken, bir yandan da kendimiz başarıdan uzak tutmaya
çalışacağız? Bunun nasıl olacağından haberimiz var mı? Hiç bildiğim
şeyler değil aslında. İnsanların kendini murakabe etmesi ancak başka
bir dünya başka bir efendi bulmasıyla mümkün. Yoksa nasıl oluyor da
kendin kendinin efendisiymiş gibi kendini murakabe edebilir?

Vonnegut'un *Cat's Cradle*, Kedi Beşiği kitabını
okudum. Mezbahane-Beş'inden daha güzel bir kitap. *Bokonon* isimli bir
adamın, hasbelkader *peygamber* ve *kanun kaçağı* olmasından
bahsediyor. Sonları biraz şişmiş gibi geldi, ancak kitabın gelişimi
güzeldi. Vonnegut zamana uygun, okunması kolay, insanın yükünü
artırmayan cinsten kitaplar yazmış.

Ancak kitabun bende daha çok iz bırakacağını tahmin ederdim. Dün gece
bitirdim. Sevdiğimi biliyorum. Ancak bunun dışında çok önemli, akılda
kalıcı, birkaç yıl sonra hatırlayacağım fazla bilgi yok. Birkaç
alıntıyı da Kindle sağolsun, buraya atabilirim ancak bu onlar
hatırlayacağım anlamına gelmiyor.

Böyle bir sorun var, kitapla ilgili, yazıyla ilgili. Az kitap okuyan
insanlar için *hayatlarının kitabını* bulmak kolay. Nisbeten iyi
yazılmış bir kitabı bu paye ile taltif edebilirler. Ancak günü
raporundan teknik metnine okumakla geçen ve bunun üstüne haftada
300-500 sayfa kadar *keyfe keder* materyal okumaya çalışan birinin
*hayatının kitabı* olmak zor. Kitapların adını bile unutuyorum. 

*Bu kitabı sıkıldığım bir zamanda, bir pencere niyetine
okudum. Güzeldi. Ancak aramızdaki ilişkinin uzun vadeli bir ilişkiye
dönmesini istemem.*

Şimdi çok tanıdığı olan insanların bunların her biriyle neden fazla
ilgilenmediğini de anlamış oldum. Hepsinin kapağına baktığın kitaplar
gibi. İnsanların sadece zarflarıyla meşgulsen ve çoğu da kendinin ne
kadar ağır yazılmış metin olduğunu belli eden mektuplar gibi
duruyorsa, hiçbirini okumakla uğraşmazsın. İnsanın *ben ne kadar ağır
bir mektubum, bilsen* diyen bir mektuba karşı tavrı nadiren onu
dikkatle okumaktır. Onun yerine şöyle bir tartıp değip değmeyeceğini
düşünür. *Değmez.*

-----

Kendini bizimle karıştıran insanları bizimle karıştırıyor olamaz
mıyız? Yeryüzünde kimseyi kimseyle karıştırmayan bir *merkez insan*
var mı acaba? İnsanı olduğu gibi gören ve kendini onun üzerine
yansıtmayan? Sonra bu yansıtma işini abartıp dünyayı kendi yansıması
olarak anlamaya çalışmayan.

-----

Kişi yaşlandıkça, çok saçma bir hayatı yoksa, zaten belli bir
*bilgelik* kazanıyor. Ancak bunun için ödediği bedel çok defa
değmeyecek bir bedel oluyor. Geçen zaman hepimize bir takım
bilgelikler veriyor, yine de bu zamanın sonunda elimizde bilgelikten
başka bir şey yoksa, biraz boşa harcamış gibi oluyoruz. Bilgelik de
yoksa tabi, daha kötü bir durum. Ancak yinede bilgeliğin pahalı
olmasına bakıp, değerli olduğunu çıkarmak doğru mu?

Şüphelerimin sebebi, insanın değer belirlerken manasız kriterlere
başvurmak zorunda kalması. On yılda yapılan iş mi değerlidir, bir
yılda yapılan iş mi? Aslında ne iş olduğuna bağlı ama bir adamın
gelip, *ben bununla on yıl uğraştım* demesinden, *bir yıl uğraştım*
demesine nazaran daha çok etkileniriz. İşin nihayetinde ne kadar
kıymetli ve anlamlı olduğunu bilmiyoruz, onun için.

Yaşlılara *nihayetinde kendim de ne olacağımı bilmediğim için* ve
*zayıf olduklarından* iyi davranmayı tercih ediyorum. Ancak bu onların
bende olmayan bir şeye sahip olduklarına itibar ettiğim anlamına
gelmiyor. Hayatını nasıl geçirdiğini bilmediğim birine, benden önce
doğduğu için saygı duymak manasız. Aynısını bana da söyleyecekler,
evet, doğru. Eğer söylediklerimin içeriği anlamsızsa, onlarla uzun
süre zaman geçirmem veya *çok yazmış olmam* gerçekte hiçbir şey ifade
etmez.



