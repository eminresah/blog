=============
Yevmiye 12861
=============

:date: 2015-11-16 00:07:17 +0200

.. :Author: Emin Reşah
.. :Date:   12861

Pek yazamıyor, pek okuyamıyorsun. Hayatın insanların kararlarını vermek ve at
pazarlığı yapmak gibi *çok sevdiğin* iki işle doluyor ve bunlardan kurtulup, iki
kelime yazmak için gece yarısı olmasını bekliyorsun.  Mütemadiyen ilgi bekleyen
iki çocuk, seni insanın *ne kadar pahalı* olduğuna yeniden şahit
bırakıyor. Bugüne kadar yaptıklarının hepsini *kendine zaman ayırarak* yaptığın
için, *kendine zaman ayırmayı* bıraktığında, tüm işlerinin sarpa saracağından
korkuyorsun. Bir de tabii, *değer mi?* korkusu.

Internet'le bile alakan azaldı. Bugün otobüsle eve gelirken, fırsat bu fırsattır
deyip, `Feedly'deki <http://feedly.com>`__ yazıları okuyup bitirmeye kalktın ve
çoğuna artık eskisi kadar ilgili olmadığını gördün.  Gündemle ilgin sadece
*köşeci* başlıklarını takip etmek mertebesinde, onları da iki hafta sonra
okuyorsun.

Yazı faaliyetinin durmayacağını, yazmaya bir şekilde devam edeceğini, günlük
hayhuyun bundan alıkoyamayacağını düşünüyorsun. Güvendiğin şu: Eğer yazmayı
bırakırsam, bunalır ve diğer işleri de yapamaz hale gelirim ve bu hale gelince
yazarım ve yeniden çalışmaya başlarım. Yazı kendi tedavisi olan bir hastalık
gibi.

Belki bu da devam etmez. Bazı zamanlar artık *yeterince iyi* olduğun için
yazmayabileceğini de düşündüğün oluyor. Gerçi bunda, gün boyu sair konularda
yazıp çizmenin, insanlara mektup, rapor ve sair vasıflarda yazı üretmenin de
etkisi olabilir. Parmaklarımın ne yazdıklarıyla ilgili pek tercihi yok,
yazsınlar da ne olursa olsun.

Yevmiyeler azaldı ve murakabeler arttı. *Mr Norrell & Jonathan Strange*
okuyorum. Görünüşe göre uzun zaman okumaya devam edeceğim. Eski *Devrik Yazılar*
kitabını gözden geçiriyorum, herhalde yarısını budadıktan sonra bir şeye benzer.

Yazar milleti *seneler önce* yazdığı kitapların hala okunmasına nasıl müsaade
ediyor. Hayret.

Bir insan nasıl olur da senelerce önce yazdığını utanmadan satmaya devam
eder bilemiyorum. Belki ucunda para olunca utanmayı da bırakıyorlardır.
