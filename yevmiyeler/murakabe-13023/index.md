Murakabe 13023 
==============

:date: 2015-03-18 22:19:11 +0200

.. :author: Emin Reşah
.. :date: Thu Mar 12 01:21:19 EET 2015 
.. :dp: 13023 

Uzun zamandır kendini murakabe etmiyorsun.

Özledim biraz. Kendimi aramayı özledim.

Bütün gün kitap okuduğunu gözledim.

Doğru gözledin. Dünkü stresten sonra bir tatil. Cuma günkünden sonra
herhalde bir kitap daha okurum.

Ne okudun, ne öğrendin?

*First Muslim* (İlk Müslüman) isimli bir siyer. Lesley Hazleton
tarafından yazılmış. Yazarın ne adını duymuştum, ne başka eserinden
haberim vardı. *İnsan tarafları* diyor tabi, ancak daha önce okuduğum
müsteşrikin kitabı gibi, hadis ve tarih kitaplarını sadece ve sadece
işine geldiği noktalarda kullanmıyor. Bilmediğim bir şey görmedim pek
ancak *peygamberin maksadı neydi?* sorusunu sorarak anlatıyor. Roman
tadı var biraz. *Peygamber bir insandı* tezi var. Psikolojisini
anlamaya çalışma var.

Ne kadar başarılı?

Ne beklediğine bağlı. Eğer onun *anlaşılamaz* olduğuna inanıyor ve
normal zamirlerin bile yetersiz kaldığını düşünerek, *O'nun* gibi
sureta ihtiram kaynaklı gramer amorfizmi peşinde koşuyorsan, tabii
yeterli değil. Ancak onun bir insan olduğunu, ilk vahiyden sonraki
halinde *beni örtünüz* derken veya vefatına az kala sık sık Cennet'ül
Baki kabristanına giderken, bir yandan teselli edilmeyi bekleyen
çocuğu, bir yandan yalnızlığı özleyen lideri görmek mümkün. Kitabın
yetersizliği, benim açımdan, müslüman olmayan biri tarafından yazılmış
olmasında ancak bizde onu insan gibi görmek, insan gibi anlamak 
geleneği yok. Eskiden vardı herhalde, çünkü bu kitabın kaynak
gösterdiği tarih de Taberi ve İbn Hişam gibi tarihçiler.

Böyle bir kitabın bir müslüman tarafından yazılması mümkün mü? Onu
*normal insan* gibi görünce, peygamberliğini de inkar etmiş olmaz
mısın?

Bilmek. Belki de bizim peygamberliği yanlış anlamamızdan veyahut onu
insan saymanın *riskinin* büyüklüğünden. Hakkında yanlış bir söz
söylersen, tüm ukbayı tehlikeye atmış olacaksın. Değer mi?

Onun için herhalde, herkes birbirini tekrar ediyor. İçerdekiler de,
dışardakiler de benzer.

Evet, içerdekiler *alemleri bir manto gibi saran eteğinden*
bahsediyor, dışardakiler de, onun edebi tarafı kuvvetli bir siyasetçi
olduğundan. 

Bir de *peygamberliği bir meslek* gibi gören *içerdekiler* var.

Böyleleri de gelmiş evet, Abduh'un sözüydü değil mi, *Peygamberlik
sanatlardan bir sanattır* diyen.

Modernist müslümanların aslında onu *insan gibi anlama* hedefleri var
sanırım. Ancak bu da onun neredeyse *meslek icabı peygamber*
seviyesine indirmek gibi bir sonucu oluyor. Gayesi neyse, peygamberde
de onu görüyor. İmkanı olsa, *meslek icabı peygamberlik* iddia edecek
adam, onun *toplumun birleştirmek için peygamberlik fikrini
kullandığını* söylüyor mesela.

Sen de böyle yapıyor olmayasın? Yani ondan *kendi istediğin* gibi bir
peygamber görmek için, diyelim, vahiyle veya insanlarla olan
ilişkisini kafana göre biçimliyor olamaz mısın?

Bu şüphe bende daima mevcut. Onu bu kadar zaman sonra *olduğu gibi
görmek* zaten ne kadar mümkün olabilir, bilmiyorum. Ancak değişik
kalemlerden hayatını okudukça, bir yandan Beni Kurayza'nın *başlarına
gelenleri*, bir yandan onun Hayber'i fetheden çok başarılı bir
stratejist olduğunu ve yine Mekke günlerinde yapılan eziyete
katlanacak ve ses çıkarmayacak sabrı olduğunu da görmezden
gelemiyorsunuz. Bu okuduğum kitap, Batı'nın genel fikri çerçevesinde,
onun Mekke günlerini, Medine günlerinden daha sevimli buluyor
tabii. Ezilen ve ses etmeyen peygamber daha kolay *yutulan* bir
fikir. Diğeri tehlikeli.

Asıl soruyu cevaplamadın. Bir müslümanın böyle bir kitap yazması
mümkün mü? Yani onu bir yandan insan gibi görüp, bir yandan hayatının
merkezi haline getirecek bir anlayış geliştirebilmek?

Teorik olarak mümkün ancak böyle bir eserden sonra, kaç kişi onu
müslüman görmeye devam eder, onu bilemiyorum. Mustafa İslamoğlu'nun
*Üç Muhammed* isimli bir kitabı var. Onu neredeyse ilahlaştıracak,
müşrik Arapların putlarına duyduğu hürmeti ve belki fazlasını
Hz. Peygambere duymayı *normal* sayanlar var. Birinci Muhammed
onlarınki. Onun sadece Kur'an'ı bildirmekle vazifeli olup, *ötesi*
konusunda hükmü olmadığını söyleyenler var. İkinci Muhammed bu. Bir de
bu ikisinin ortası var diyor. Şöyle bir bakınca normal geliyor bu bana
ama yine de, bunların üçünde de *insan* ekseni zayıf. Bunların her üçü
de, onun neredeyse robot gibi, Allah'ın emrini yerine getiren, hiç
şüpheye düşmeyen, her zaman ne yapacağını bilen, sıkıntısı her daim
Allah'ın kudret eliyle çözülmüş profilini sunuyor.

Geri bakıp yazıldığından mı?

Onun sadece tarihin en büyük mucizesinin değil, aynı zamanda en büyük
imtihanının da sahibi olduğuna inanırım. En büyük imtihan, çünkü insan
şimdiden geçmişe doğru baktığında, onun yaptıklarının ne kadar
*mantıklı* ve *siyasi* olduğunu düşünüp, *çok iyi bir politikacı*
veyahut *çok zeki* olduğuna inanabilir. Ancak onun yaşadığı anı, onun
gördüğü gibi görmeye çalışınca, mesela Bedir'e giderkenki kararının,
peşindeki ordunun üç katından fazlasıyla karşılaşma kararının
stratejiyle değil, ancak başka şeylerle açıklanabileceğini farkediyor.

Ancak bir yandan da onun mantıklı davrandığı yerleri görüyoruz. Mesela
Mekke'den hicret ederken, Medine kuzeyde olduğu halde takip edilmemek
için güneye doğru gidiyor, sonra batıya gidip denize yakın kesimlerden
kuzeye yol alıyor. Hiçbir işinde umursamazlık görmüyoruz, neredeyse
insan ötesi bir gayret gösterdiğini görüyoruz. *Allah nasılsa benimle,
şu işi azıcık savsaklasam da olur* dediği bir vakıa bilmiyoruz. 

Doğru, velakin sadece gayretle elde edilmiş bir netice mi onunki? Bir
yandan insan olmanın tüm vasıflarını üzerinde taşıyor ve bununla
beraber ilahi yardım ve rahmete de şahitlik ediyoruz. Belki onun
hepimize misal olduğu en önemli taraf bu. Kendi gayretimizi iyiliğe ve
imana teksif ettikçe, Allah'ın da sabredenlerle beraber olacağına
hayatıyla işaret.

Yine de açık bir taraf var. Gayretimizin ve kararımızın *tamam*
olduğuna nasıl kani olabiliriz? İnsanlar kendilerini kandırabilir, o
zamandan sonra da pek çok yalancı *peygamber* ve *mehdi* ortaya çıktı,
onların büyük kısmı herhalde kendinin peygamber olduğuna
emindi. Peygamberimizin hak peygamber olup, onların olmayışının delili
nedir? Bunu nasıl anlayabiliriz?

Bu aslında bahsimizi aşacak bir soru. *İnsan kendinin peygamber
olduğunu nasıl anlayabilir?* diye mi soruyorsun? Bu konuda bir fikrim
yok. Ancak zahiri delillerin hemen her zaman tutunacak tek dal
olduğunu düşünebiliriz. Hz. Peygamber için Cebrail a.s. zahiri bir
delildi. Bizim bir nesneyi gördüğümüz gibi onu gördü, algılarının
yanılttığını düşünse de, onu gördüğünden emindi. *Nübüvvet* fikrini
kendi zihninden uydurmadığını nasıl anlayabilirdi? Yine zahiri
delillere dayanarak. Hz. Hatice'nin onun peygamber olmasının *mümkün*
olduğuna inanması mesela, neredeyse ilk haber verdiğinde iman etmesi
önemli bir delil. Hayatı zaten *peygamber gibi* olmasaydı, herhalde
ona kimse iman etmezdi ve kendi kafasında oluşturduğu ne olursa olsun,
zahiri delillerle tutarlı olmadığı müddetçe peygamberliğine kendi de
iman etmezdi. Onun durumunda en makul olan da kendi risaletine iman
etmekti.

Belki mesele şöyle genelleştirilebilir: Yaptıklarının ne kadarı kendi
iradesiyle, ne kadarı Allah'ın iradesiyle gerçekleşmiştir? Kendi
iradesiyle yaptıklarının zekasından, bilgisinden, aklından
kaynaklandığını iddia edebiliriz. Ancak bunların tam olarak
yetişmediği yerlerin olacağını/olduğunu, bazı durumlarda yanlış
yaptığını da kabul edebiliriz.

Bu konu herkes için herhalde geçerli. Aslında insanların ne kadar
irade sahibi oldukları da bu meyanda konuşulabilir.

Ancak onun durumunda ilahi irade biraz daha belirgin. Biz vahiyle
vahiy aldığımızı düşünmüyoruz. Onun durumunda ise yaptıklarının hangi
kaynaktan geldiğine karar vermek de zor. Fiil ve sözlerinin ne kadarı
ilahî menba'dan, ne kadarı şahsî aklından kaynaklanıyordu?
İnanmayanlar tabii ki hepsinin kendi aklından kaynaklandığını
düşünüyordu, hala öyle düşünüyorlar. *Hepsini kendi uydurdu* diyenler
böyle. Bunun tam tersi de, onun bütün fiillerinin ilahî kaynaklı
olması. Bazı müslümanlar buna inanıyor olabilir ancak bildiğimiz
kadarıyla, yanlış yapan bir kul olarak, tüm fiillerinin ilahî kaynaklı
olduğunu kendisi de, etrafındakiler de düşünmüyordu. İkisi arasında
bir yerdeydiler. 

Şimdi, vahyin onun için bir *olay* olduğunu kabul edebiliriz. Bu olay
başka kimseye izah edemeyeceği cinsten bir olay olabilir. Ancak yine
de vahyi *anlayışının* veya vahye *teslim oluşunun* kendi iradesinden
kaynaklandığını düşünebiliriz. Bunun üzerine, vahyin ona haber
vermediği durumlarda, kendi aklıyla hareket ettiğini ancak bunlarda da
bir *teslimiyet* takip ettiğini ve *rasyonel* bir insan gibi değil,
Allah'a teslim olan ve iradesini onun iradesine bağlayan bir insan
tavrıyla düşündüğünü söyleyebiliriz. Burada sadece iki ihtimal yok
zaten.

Ancak bu yine herşeyin Allah'ın takdiriyle olduğu anlamına gelmiyor
mu? Onu serbest bıraktığı yerlerde de ilahi takdirin öyle tecelli
ettiğini görmüyor muyuz?

Bunu söyleyebiliriz, evet. Bununla beraber bu onun ilahi irade
elindeki, tabiri caizse bir piyon gibi davrandığını değil, ilahi
iradenin çizdiği yolda kendi ayaklarıyla yürüdüğü anlamına gelir.

Burada başka bir mesele ortaya çıkıyor: O yol herkese açık mı? O yolda
başkası yürüseydi, o da peygamber olabilir miydi? Allah ona da vahiy
gönderir miydi?

Hmm. Herkesin o yola giremeyeceğini, onun *nebilerin mührü* olduğunu
kabul ediyoruz. Belki yol doğru bir analoji olmadı. Belki nehir ve
kayık demeliyiz, belki onu o nehre düşüren bir şelaleydi ve onu
risalet yoluna sevkeden tercihler elinde değildi. Kesbî bir ilim veya
fazilet sonucu ulaşılmış bir yer değildi. Bununla beraber nehrin her
an hızlı aktığını ve kayığı sadece nehrin yönlendirdiğini
düşünmüyoruz, bazı yerlerde durgun ve oralarda kendi iradesiyle kürek
çektiğini söyleyebiliriz.

