Title: Yevmiye 13478
Author: Emin Reşah
Date: 2016-06-08 18:00:17 
Dp: 13478 
Image: /img/header-78.jpg

Cari olanda hayat vardır. 

Hayat cereyandır. 

Cereyana kapılma. 

------

İnsanın ortak duygusu kendini fazla önemsemesi. İnsanın gerçek değeri, varolmaya
değer mi veya konuşmayı hakediyor mu? İnsan kendini değersiz görecek kadar bile
değerli mi? O halde nasıl bir değerden bahsedebiliyoruz?

Ancak bunun da böyle olması geekiyor. İnsanı kendisi için diğerlerinden daha
fazla değerli olması gerekiyor ki, bir manası olsun ve yaşanmaya devam
edebilsin.

Hayatta *ehven-i şer* düşüncesine pek iyi bakmazdım, ancak pek çok durumda
insanların bununla hareket etmek zorunda olduklarına, mutlak bir iyiden hemen
hemen hiçbir zaman bahsedemeeceğimize kanaat ettim. İnsanın *ehven-i şer*de
neyi, neyden daha şer gördüğü, tüm meseleyi belirliyor.

-----

Batı'da yavaş yavaş gelişen ve genelde *teknoloji gelişiyor, bu insanların
yerini alacak, onlara ne olacak?* sorusuyla beraber gelen bir *temel gelir*
tartışması vardır. *Vatandaşlık geliri.* İnsanlar çalışmasalar da, belli bir
gelirin kendilerine sağlanması.

Bunun sair faydaları var, bunlardan birinin *terör* konusunda olacağını
düşünmeye başladım. Türkiye'nin terörle mücadele için ayırdığı rakamın az bir
kısmını, işin içine fazla bürokrasi katmadan ve isteyen herkese sunacak şekilde
temel gelire çevirmesinin ve herhangi bir şekilde şiddete bulaşmış, bulaşmaya
niyetlenen kimselerin bu hakkının iptal edilmesinin, şimdiki gibi, hiçbir şey
vermeyip, suça karışırsa ceza vermesinden daha etkili olduğunu düşünüyorum.

Bizim adalet ve hukuk sistemimiz, bugün karşı karşıya olduğu üniversitesinden,
adliyesine terör destekçiliğiyle mücadele edecek kıvraklıkta değil. Belki
vazifelerini hakkıyla yapmıyorlar, belki korkuyorlar, belki hükümetin aleyhine
yazılacak bir şeyler peşindeler ama neticede ülkede gerekli bazı mekanizmaların
etkisiz olduğunu hissediyoruz. Hükümet mensuplarının terörü *kınadığı* bir yer
burası, yapan da senin kınamanı çok dert ediyordu emin ol.

Ancak bunlar hakkıyla çalışsa bile, Batı'nın içinde bulunduğu *Faşizm mi, Terör
mü* çıkmazını görünce, aslında güvenlik cihazlarının yapabileceklerinin de
sınırlı olduğunu düşünmeye başladım. *İnsanların topluma kazandırılması* nasıl
olacak, onların birilerini *öldürmeye* niyetlenmemesi nasıl olacak, bunun
peşindeyim.

Kendini öldürebilen insanı, silahla durdurabilir misiniz?

Bunun için burada bu insanlara, yaşamaları (ve bu arada bizi de öldürmemeleri)
için *rüşvet* vermenin, diğer tür çözümlerden daha makul olduğu düşüncesi
uyanıyor. Bu insan tabiatına ve akla gelen ilk fikre aykırı, biz düşmanlarımıza
topla tüfekle saldırırız, onları öldürürüz, haşa onlara rüşvet vermeyiz. Ancak
verdiğimiz *rüşvet*, bu kendini öldürmeye meyyal insanları, silahtan daha etkili
şekilde durduracaksa?

