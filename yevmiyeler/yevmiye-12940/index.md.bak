---
title: "Yevmiye 12940"
date: 2015-01-17 23:46:48 +0200
dp: 12940
draft: true
tags: []
---

Oliver Burkeman'ın *The Antidote* kitabıymış benim bu
okuduğum. Kitapların kağıt hallerini okurken isimlerine daha çok
dikkat ediyordum, daha çok aklımda kalıyordu. Bir farklılığı, bir
karakteri, bir rengi oluyor kitabın. Hepsini Kindle'da okuyunca,
Kindle de kalan yeri hatırlıyor ve açınca kaldığım yerden devam
ediyorum, kitabın adını sadece bir defa görüyorum ve çabuk unutuyorum.

*Bir kitap okuyorum, içinde şunlar şunlar var ama adı neydi bilmiyorum* çağı.

Kitap güzel. Çok güzel değil. Kuvvetli değil. Yazar ya bilinçli olarak
sığlaştırmış veyahut ele aldığı konuların derinliğini yansıtacak
*keder kabiliyetinde* değil. Bununla beraber bütün bu *self-help*
edebiyatının insanların ağzında bıraktığı yapay tadı işaret etmekte
başarılı.

Sanırım son bölümündeyim. %80'i bittiğine göre, ölümden bahsettiği
bölüm son bölüm olmalı.

Şimdi... 

Kitapta güzel bulmadığım taraf şu: *Pozitif düşünceye* saydırıyor,
ancak insanların asıl meselesi *pozitif* veya *negatif* olsun
farketmez, düşüncelerine fazla kapılmaları. Bundan da bahsetmiş. Ancak
konuyu daima *pozitif düşünce* ile alakalı önümüze getirince,
kendimizi *kedere* boğmanın daha anlamlı bir hayat olduğu intibaını
veriyor.

Bu yanlış. Şahsen bir insanın kendini kedere hapsetmesindense, pozitif
yalanlara hapsetmesini tercih ederim. İkisi de kafes ve belki nihai
manada ikisinin de pek farkı yok ama biri daha güzel bir kafes.

İnsanın hayata devam etmek için *gaflete* ihtiyacı var. Hakikatle
fazla muttali olmaya kalkmak, bizim mesleğin tabiriyle
*ölçeklenebilir* değil. Herkesin felsefeci olduğu dünyada, insanlık
acından ölür. Çoğunun pozitif yalanlara inanmaya ihtiyacı var,
hayatları ancak bu şekilde katlanılabilir oluyor.

Ha yalan mı, yalan. Ancak karamsarlık da yalan. *Daha gerçek* gelmesi,
nihai sonun her daim önümüzde olmasından. Ölümden kaçamıyoruz ve
bildiğimiz en gerçek hadise ölüm. Ancak ölümün karşısında bir
*ölümsüzlük projesine* ihtiyacımız var. Bu ölümsüzlük projesi de, adı
cennet olsun veya gittikten sonra iyi hatırlanmak veya bir iz bırakmış
olmak veyahut bunun gibi gayeler, hayatın devamını sağlıyor. Çoğu
insan *ölümsüzlük projesi* olarak çocuk sahibi olmayı seçiyor, onların
kendisinden daha iyi olacağını, en azından kendisine faydası
olacağını, hatırlayacağını, saygı duyacağını veya *devletine,
milletine bağlı olmak* gibi daha başka ölümsüzlük projelerine katkısı
olacağı hayaliyle bunu yapıyor. Bunu tam olarak bilmiyorum. Ben de
bilmiyorum çocuğum nasıl bir insan olacak. Belki mutlu olmayacak,
belki beni mutlu etmeyecek, belki ona vesile olduğum için pişman
olacağım. Bunların olabilirliği bir şey, ancak hayatını bunlara göre
tanzim etmek başka bir şey. Hayatın nihayeti *yokluk* dersen, ölümün
ötesi yok, nasılsa hepimizin sonu aynı karanlık dersen, insanların
ekseriyetinin elinden ölümsüzlük projelerini alırsan, **hayat devam
etmez.**

Hayat bir hikaye zaten. Herkesin elinde farklı şekillenen bir
hikaye. Kendini yazan bir hikaye. Bu hikayenin bir hikaye olduğunu ve
hepimizin akıbetinin ölüm olduğunu ve ölümün ötesi olmadığını fazla
bastırarak söylediğinde, bugünkünden daha iyi ne elde etmiş olacaksın?

Kitabı okurken bunlar aklıma geliyor. Neticede çözüm olarak sunduğu
Stoacılık, Budizm, Eckhart Tolle'nin düşünceleri, başarısızlıkla sulh
olmak veya ölümü hayatın merkezine almak gibi konular da
hikaye. Stoacılık bir *sebebe* ve başımıza gelen her şeyi bu sebebin
lehine olduğuna inanmamızı bekliyor. Budizm bize dünyanın özünün
*dukkha* (sıkıntı) olduğunu ve bunu aşmanın sekiz adımlı yolla mümkün
olduğunu anlatıyor. Tolle benliğin yok, zamanın yalan olduğunu
söylüyor. Bunlar da *pozitif* yalanlar kadar yalan değil mi?

Bir duvarın üstüne çıkmak için merdiveni kullanır, sonra merdiveni de
iteklersin. Belki akıl bu işe yarıyordur. Eline batmış dikenleri
çıkarmak için, dikenlerin birini kullanır, en son onu da
atarsın. Belki düşüncenin tek manası budur. Bilemiyorum. Yine de
insanların *pozitifliğe* bu kadar sardırmasının sebebinin eski
hikayelerin, Stoanın, Budizmin veya bizim durumumuzda İslam'ın artık
teselli vermiyor oluşunu görüyorum. Nesneler, araçlar ve hayat
biçimlerimiz değişiyor, hikayelerimizin de değişeceğini ve bu üretilen
*pozitif dünya yalanının* bu yeni hikayelerin başlangıcı olduğunu ama
bitişi olmadığını tahmin ediyorum.

