---
title: "Yevmiye - 12612"
date: 2014-11-23 02:18:14 +0200
dp: 12612
tags: []
---

Bugün Bursa'dan Ankara'ya şoförlük yaptım. Eskisi kadar hızlı değilim,
hızlı olmak işime gelmiyor. Yarım saat, 45 dakikada bir arabadan indiğim
1 dakikalık (veya namazlarda daha uzun) molalar verdim. Yolcuları
bilmiyorum ama beni daha az yordu.

Çalışırken yarım saatte bir yerimden kalkmaya çalışıyorum. Telefonda
`Clockwork
Tomato <https://play.google.com/store/apps/details?id%3Dnet.phlam.android.clockworktomato&hl%3Den>`__
diye bir program var, 28 dakika çalıştıktan sonra 7 dakika mola
verdiriyor. Bu 7 dakikanın 1 dakikasını hareket etmeye ayırıyorum.
Şimdilik elimden (daha doğrusu *tembelliğimden*) bu geliyor.

/Fasılalı/ bir çalışma usulü olan `Pomodoro
Tekniği <http://pomodorotechnique.com/>`__, bizim meslekte popüler.
Genelde 25+5 şeklinde, bir tembellik *tedavisi* olarak kullanılıyor. Ben
çalışmasam da zil çalınca yerimden kalkmak için açık tutuyorum.

--------------

Yolda birkaç podcast, biraz Alan Watts, bir de İslam Mezhepleri dersi
dinledim.

ABC Radio National'ın `Philosopher's Zone podcast'inin
birinde <http://www.abc.net.au/radionational/programs/philosopherszone/>`__,
Simon Blackburn vardı. Felsefenin, bilimin *tek gerçek* kabul edildiği
bir dünyada ne sağlayacağını anlattı. Anlattıklarından bir tek Dawkins'e
*eski moda bilimci*, Thomas Nagel'in son kitabına da *tuhaf* dediğini
hatırlıyorum. Blackburn'u severim ama yolda pek gitmiyor.

Diğer podcast, yine Philosopher's Zone'dan *zaman savaşı* ile ilgiliydi.
Bilimin mihenk taşı Fizik'in *sabit* kabul ettiği ışık hızının, öyle
olmayabileceğini anlatıyordu. Zaman anlayışı değiştiğinde, Fizik'in de
artık *ekolleri* olacağını anlatıyordu.

Zamanla ilgili söylenenleri `BBC Radio 4'da Melvin Bragg'in sunduğu *In
Our Time* <http://www.bbc.co.uk/programmes/b006qykl>`__ podcast'inde
yayınlanan *Exoplanets* (Harici Gezegenler) podcast'iyle biraz hercumerc
etmiş olabilirim. Üç kozmolog Güneş Sistemi dışında keşfedilen
gezegenleri anlatıyorlardı. Şimdilerde sıranın yavaş yavaş bu
gezegenlerin özelliklerini ve uydularını keşfetmeye geldiğini
söylediler.

Bunun devamında da aynı podcast'in Galen'le ilgili bir bölümü daha
dinledim. Galen, malum, ikinci yüzyılda yaşamış ve etkisi Rönesans'a
kadar sürmüş bir hekim. Bergama'da doğmuş, İskenderiye'de tıp eğitimi
almış. İskenderiye o zamanlar iskelet üzerinde tıp eğitimi verilen tek
merkezmiş. 28 yaşında (o zaman için hayli önemli bir pozisyon olan)
Gladyatörlerden sorumlu hekimliğe atanmış. Onlar üzerinde beslenmeyle
ilgili çok gözlemleri olmuş ve yeni tedaviler denemiş. Daha sonra,
meşhur Stoacı İmparator Marcus Aurelius'un hekimi olmuş. Hipokrat'ın *4
humor* teorisini ilerletmiş ve teorik tıpta, bin sene sürecek bir
otorite tesis etmiş.

Galen hakkında aklımda kalanlar daha fazla, kendisiyle eski
tanışıklığımdan veya anlatılanların daha somut olmasından olabilir.

iTunesU'da, Türkçe içerik ararken, Açıköğretim derslerinden birkaç tane
bulmuştum. *Mezhepler Tarihi* ilgimi çekti. Bugün Alevilik hakkında bir
bölüm dinledim. Alevilik hakkında genel bilgiler, 12 hizmet, yol
kardeşliği musahiplik, cem'lerin çeşitleri ve adabı konusunda bir dede
bilgi verdi. Bunların birçoğunu, bu konulara ilgi duyduğum halde, şu
zamana kadar öğrenmemişim. Şiilik hakkındaki bilgime nazaran, coğrafyası
daha yakın olan Alevilik'i daha çok bilmek gerekirdi.

Bunun sebebi herhalde kendilerini kapatmaları ve misyonerlik peşinde
olmayışları. *Bilen zaten biliyor, bilmeyenlerin de bilmesine gerek yok*
gibi düşünüyor olabilirler.

Bir Alevi'nin Sünnileştiğini duyduğum oldu ama tersini hiç duymadım,
olabileceğine de ihtimal vermem. Bir de cemaatlerinin idaresi
seyyidlerce (veya öyle olduğunu iddia edenlerce) yapıldığından, dışardan
birinin gelip, *yükselmesi* mümkün değil. 60 yaşında beyaz bir Sünni,
sonradan müslüman olmuş 20 yaşındaki bir zencinin arkasında rahatsızlık
duymadan namaz kılar ama bir cem'i ve cemaati idare edecek kişiler
belirli ve bir zenci asla bunlardan biri olamaz. *Kardeşlik, hoşgörü,
birbirimizi kollamak* tamam da, bir tarafından zenciysen, olabileceğin
en iyi ihtimalle güzel sesli bir zenci olmak. O zaman da, muhtemelen
endişelendikleri gibi, *neden asimile oluyoruz?* diye düşünüyorlardır.

--------------

Bir de sanırım Seth Godin podcast'i dinlemeye çalıştım ama eski
bölümleriydi ve pek çekici gelmedi.

Şöyle bir bakınca Watts'tan da bugün aklımda kalan bir şey yok. *Dao*
ile ilgili bir şeyler söylediğini hatırlıyor gibiyim ama ı-ıh.

--------------

Bugün sevdiğim biri bana hayatında gördüğü **en
mantıklı/rasyonel/dayanıklı iyimser** insanlardan biri olduğumu,
iyimserlerin çoğunda bir kendini kandırma olduğu halde, bende bunun
olmadığını söyledi.

Kendimi kandırmadığımı iddia edemem, muhtemelen azdan biraz daha çok
kandırıyorumdur. İnsan gafletsiz herhalde yaşayamaz, ancak `*daha derin
gaflet* <http://eminresah.com/gaflet/index.html>`__ mümkün. Ben de
kendimi *daha derin* kandırıyor olabilirim, yalan gibi duran yalanlarla
değil, gerçek gibi duran yalanlarla.

İyimserliğin sebebi ise, kötümserliğin de onun kadar *tercih meselesi*
olması. Bir araya gelince hallerinden şikayet yarışması düzenleyen
insanlar vardır. Onlardan değilim. Dünyanın (veya dünyamın) her an çok
daha kötü bir yere dönüşebileceğinin farkındayım, ancak kötü hayallerin
de, güzel hayaller kadar *hayal* olduğunu düşünüyorum. Hayaller için
kendimize eziyet etmeye gerek yok.

Kainatın genel akışı da iyilikten yana. 100 kötülük sayabildiğiniz
yerde, muhtemelen 101 veya daha fazla iyilik sayarsınız. Bazen her şey
kötü, tüm dünya yıkılacak gibidir ama hayır, sakin düşünen insanın
şükredeceği çok.

Bir de elimiz mahkum, umudumuzu kesemeyiz. Nasıl ki iman ve şüphe
birbirini derinleştirir, hayata *sorun bulmak* için bakan adamın da,
iyimserliğini derinleştirmesi gerekir yoksa bulduğu sorunlar hep aynı
sorunlar olur ve kendi de dahil herkes ondan sıkılır.

İnsan kötümser olacaksa bile, daha iyi bir kötümser olmak için arada
iyimser olmasında fayda var.

