---
title: "Yevmiye 13412"
date: 2016-05-06 00:48:09 +0300
dp: 13412
draft: true
tags: []
---

Eşari ve Mutezili itikadlar arasındaki temel fark, Emprisizm ve Rasyonalizm
arasındaki farka benziyor. Eşarilik, bilgi konusunda tecrübeden başkasını kabul
etmiyor. Allah'ın adetinin ayın hareketlerini bugüne kadar belli bir periyoda
bağlamış olması, bundan sonrası için Allah'ın iradesini tahdit edebileceğimizi
söylemiyor. Onun için hilali görmeden, hesap yoluyla oruca başlayamıyorsun.
Buradaki ayrılığın kolay bir ayrılık olduğunu sanıyorlar. Bizim memlekette *fen
ilerledi* deyince, bütün itirazlar giderilmiş oluyor ama adam şunu soruyor:
Allah'ın kudreti ayın hareketlerini değiştirmeye yetmez mi? Sen kendi hesabınla,
Allah'ın rüyeti halketmesini bir tutup, şirk koşmuş olmuyor musun?

Akaid konusundaki tartışmaların bir şekilde gelip şirke bağlanması çok
acayip. Bütün yollar şirke çıkıyor. İthamların hepsi bir yerde şirke
ulaşıyor. Teymiyye'yi tecessümle itham edenleri, şeyhlerini Allah'a eş tutmakla
itham ediyorlar, Kur'an'a mahluk diyenler, demeyenleri Kur'an'ı Allah'a şirk
koşmakla itham ediyor, Kur'an'a Allah'ın ezeli sözü diye bakanlar, Mutezile'yi
aklı Allah'a eş koşmakla itham ediyor... İnsan şirkin bu kadar kolay olmasından,
kaçmanın imkansızlığına kanaat eder. Hepimiz bir şekilde müşriğiz o zaman.

Burada muhtemelen anlamadığımız, şirkin mahiyeti konusunda çözemediğimiz bir
şeyler var. Normal şartlar altında pek muhafazakar değilim ama şirkle itham
konusunda mümkün mertebe muhafazakar davranmaya ve müslümanlık niyeti taşıyan
hiçkimseyi böyle bir ithama maruz bırakmamaya gayretliyim. Hatta, itirafen, İsa
Mesih'i Allah'la bir tuttukları halde Kur'an-ı Kerim'in onlara karşı üslubu,
Mekke Müşriklerine karşı üslubundan farklı olduğu için Hristiyanlara bile müşrik
denmesi konusunda çekincelerim var. Müşrik olmayan bir kişiyi yanlışlıkla itham
etmektense, müşrik bin kişiyi yanlışlıkla itham *etmemeyi* tercih ederim,
diyelim.

Bununla beraber bu tavır şirkin ne olduğunu çözmüyor. İnsanların adına şirk
desek de, demesek de yanlış içinde bulunduklarını düşündüğüm çok. Allah'a bir
*vesile* aramak yerine, doğrudan dua ettiğimde daha çok kabul olduğunu gördüğüm
için, *falancanın yüzü suyu hürmetine* diye bir düşüncem olmuyor. Beni yaratacak
kadar seven ilahın, dualarımı dinleyecek kadar da sevdiğimi düşünüyorum.

Kur'an-ı Kerim, bahsettiği öncelikler ve anlattıklarıyla bizim yaşadığımız
müslümanlığı pek andırmıyor. Bizde gelenekle içiçe geçmiş İslam'ın, tarihin bir
yerlerinde bu kitaptan neşet ettiğine kanaatim tam ancak önceliklerimiz doğru
değil. Binlerce farz ve haram sayıp, *bunların hepsi çok mühim* diyene, *biz
fani insanlarız ve önceliklere ihtiyacımız var* demek zorunda kalıyorum.

Din konusunda dinlenecek, taklit edilecek bir insan değilim. Farzların ötesinde
ibadetim yoktur. Onlarda bile eksiğim çoktur. O sebeple, yazdıklarım da, sadece
sona kalmış bir mü'minin hayatını Allah'a açarken yaşadığı kafa
karışıklıklarıdır. Bütün bu soruları, okuduklarımı birine sorup, bana yol
göstermesini ve irşad etmesini ister miydim? Evet, bu şimdiki durumumdan çok
daha kolay olurdu. Çünkü falanca adam kabir azabını inkar ederken, sözüne hak
sözü gibi bakacağım birine sorup, bunun mahiyetini öğrenirdim.

Ancak böyle bir mevkiin Hz. Peygamber yaşasa onun dahi kabul etmeyeceği bir
mevki olduğu kanaatini ne yapacağız? Bizdeki bir şeyh efendi, müridine *boşanma*
dese, herhalde o mürid o dediğini tutar. Mürid değil, muhib mertebesinde bile
sayılsa bile boşanmaz. Okuduğum kadarıyla Hz. Peygamber, sahabe üzerinde böyle
bir otoriteye sahip değildi. 

Yaşamanın getirdiği müthiş yalnızlık hissini açıklayabilir misin? Kainat bir
uçta, sen bir uçtasın ve nerede olduğunu, ne olduğunu bir yanda da onun parçası
olduğunu bildiğin halde öğrenmeye çalışıyorsun. O kainat beni ezebilir,
düşüncelerimi, hislerimi, biyolojimi ve tüm hayatımı değiştirebilir, kesinlikle
kuralları onun koyduğunu biliyorum ve kainatın yaratıcının nasıl olduğunu ve
gerçekten kainatla ve benimle arasındaki ilişkinin mahiyetini soruyorum.

Bunlar kabir azabı gibi konuların ayrıntılar olduğunu ve neden açık açık
üzerinde durulmadığını anlatıyor. Neticede Allah'a ve ahiret gününe iman eden
birinin, kabir azabı varsa da, yoksa da yaşayacağı hayatta pek bir değişiklik
olmaz. Cehenneme inanıp da, kabir azabına inanmayan bir insanın, kabir azabına
inanan bir insandan daha çok günah işleyeceği bariz değil. Kabir azabı daha çok
*kabir* gibi, aslında yaşayanlara yönelik bir mevzu. Kabir nasıl ki çürümüş bir
bedenin üstüne dikilmiş taştan fazlası değilse, kabir azabı da, o ölülerin ne
alemde olduğunu anlatmak için anlatılmış bir mesele benziyor.

Ancak bunlar *asıl derdi* gölgeleyen dertler. Eğer bir insan, alemlerin rabbinin
insanların genelini muhatap alıp, Araplardan bir peygamber seçip, ona bir kitap
indirdiğini, aktardığını ve bununla insanları kurtardığını, en azından genel
olarak nasıl yaşaması gerektiğini anlattığına inanıyorsa, yani bütün bunlara
inanıp da, hayatını bir şekilde bunlara göre belirliyorsa, diğer konular tali
konulardır. Kur'an-ı Hakim de bunun için, bu temanın üzerinde dönüyor, *üstüne
sidik sıçrayınca bilmemkaç yıl kabir azabı çekersin* temasının değil.

Bunlar bana önceliklerimi hatırlatan uyarılar. Hadisi veya geleneği, alimleri ve
onların anlayışlarını inkar edemem, bunların İslam'ın geneline kattığı
derinliğin de farkındayım. Ancak ilim, sadece çevrem vasıtasıyla bana ulaşanın
değil, onların bana, benim onlara ulaşma imkanı bulamadığımız dini fikirlerin de
bir vasfı. İhtilafları olsa da onları da dinleyip, belki bazı konularda
bulunduğum yeri değiştirmeme vesile olabilirler diye okuyorum.

Okudukça da asıl önemli olanın, Kur'an'ın anlatıp durduğu olduğunu
görüyorum. Yani orada kabir azabı hakkında ne bir ibare bulamıyorsak ve Tevbe
101 ve Tur 47 gibi ayetlerde geçen ifadeleri böyle tefsir ediyorsak, bunun
sebebi, Kitab'ın önceliklerinin arasında bunun olmayışıdır.

Bu sebeple, diyelim menfaatin sözkonusu olduğunda yalan söylememek gibi aslî
konular dururken, asıl zor sınavlar beklerken, soruları çoğaltmanın 
asıl sınavı müsbet değil, menfi etkileyeceği kanaatindeyim. 

