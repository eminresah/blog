---
title: "Yevmiye 16/12 17:09"
date: 2017-12-16 17:09:57
dp: 14034
featured_image: "/images/header-61.jpg"
images: ["/images/header-61.jpg"]
draft: true
tags: []
---

#### 1

Benim hayatımda sürprizlerin eğlencelik bir tarafı yok. İnsanın bir yaştan sonra
ihtiyacı sürpriz değil, tahmin edilebilir, dediğine güvenebileceğiniz insanlar
oluyor. Geliyorum dediği zaman gelecek, gelmiyorum dediği zaman gelmeyecek.
Bunun tersinin bir eğlencelik bir tarafı da yok. Devamlı bir sürpriz ihtiyacı
nasıl bir hayat telmih ediyor? 

Hayatınızda bu gibi *eğlenceler* arıyorsanız, çok sıkıcı bir hayatınız olmalı.
Benimki zaten her gün sürpriz dolu, belirsizlik *normal,* ve hayatımda beni
mutlu edenler, sürprizler değil, beklediğimin beklediğim zaman olması.

#### 2

Hayatın zindan olduğu konusunda bir görüş var, bence bir açıdan doğru
sayabiliriz. Saçma insanların saçma manalarını, hayatın akışından daha ters,
daha duyarsız yorumlamaya çalışmak, bir açıdan ---hangi açıdan--- zindan demek.
Anlam zindanları. Kendini anlatamayan insanların zindanları. 

Okuyacak kadar zamanın varmış, aferin sana. 

#### 3

Memleketin bir toplum modeli yok, varsa da iyi düşünülmüş, diyelim 100 yıl
sonrasını düşünerek oluşturulmuş bir model değil, belli oluyor. İnsanların neye
göre sınıflaşacaklarının hesabı yapılmamış, hangi sınıfın teşvik edilip,
memlekete neyin karakter vereceği...

Daha doğrusu can havliyle bir *Türkçülük* var ama onun içi de kılıç sallayan bir
takım bıyıklı adamlarla doldurulmuş. Bu zamana yansıyacak, memleketi ileri
götürecek bir fikriyat yok. Beri tarafta bir de Atatürk var ama onun abus
çehresi hakkında fazla yazmak istemiyorum. Kemalizm: İçi boş vecizeler salatası.

Bizim en büyük derdimiz, 20 sene önce de, 50 sene önce de, bugün de bu. Yol
yapmak, köprü yapmak, hastane yapmak memleketin bazı acılarını dindiriyor
olabilir ama bu memleketin asıl krizi, modern dünyaya anlam vermekte zorlanması.

Alatlı *afazi* derdi, şimdiki artık *afazi* safhasını da geçti, *sanrı*
noktasına geldi, memleket fantastik bir dünyada yaşıyor. Bir tarafta *biz* bir
tarafta *onlar,* Ertuğrul kılıç sallayarak Batıya gününü gösteriyor. 

Eskiden iyi olan birileri varmış ama o ne kadar *biz* idik, onu bilmiyorum.
Onların mirasını ne kadar sahiplenebiliriz, ondan pek emin değilim. Osmanlı
geleneği (daha önce değilse) Tanzimat'la ölmüş, o geleneğin yetiştirdiği kimse
kalmamış. Cumhuriyet kadroları Batı fikriyatının okullarından yetişmiş kadrolar.
Burayı da bir *Batı yurdu* yapmaya çalışmışlar, belli ki. 

Osmanlı geleneği, mesela devşirme sistemi demek, Sipahilere tımar vermek demek,
kardeş katlinin mazur olması demek vs. Bütün bunlarda devletin hedeflediği bir
toplum modeli var. Bizde *Yeniçeri İsyanı* diye anılanlar da, belki padişahın
sembolik pozisyonunun hatırlatılmasından ibaretti. Bizim tarih yazıcıları,
*devlet=padişah* diye bakıyor ama bütün tarihi, Osmanlı bürokrasisini *asıl güç*
kabul edip, bu bürokrasi içindeki çatlakların, padişah üzerinden birbiriyle
kavga etmesi olarak da okuyabilirsiniz. Bürokratik sistemler her yerde olduğu
gibi Osmanlı'da da çürüyünce, toplum modeli çöktü ve rakipleri tarafından alt
edildi. Benzer bir süreç Roma'da da oldu, fethedilen yerlerin topraklarını
emekli askerlere (Osmanlı'daki tımar sistemine benzer şekilde) dağıtan sistem
çöktü ve Roma da büyük ölçüde bu sistemin istismarı ve aristokratik ailelerin
kavgasından başaşağı gitti. Osmanlı tarihini okumaktaki zorluk, hanedanın aynı
kalmasından, yoksa muhtemelen ordu ve bürokrasinin rolü daha belirgin görülecekti.

Toplum modeli oluşturacak bir mefkuresi yoksa, bir devletin yalpa yapması da
kaçınılmaz. Bizim devletin hedefi de anlaşıldığı kadarıyla *çağdaş uygarlık
seviyesine çıkmak* gibi kimsenin itiraz edemeyeceği ama bu sebeple de anlamlı
olmayan bir takım boş laflarla, konuyu idare etmek. İttihatçılığın (Sultan
Abdülhamid'den mirasen) getirdiği *devlet acil durumu* ideolojisi, *mevzubahis
vatansa gerisi teferruattır* fikirsizliği... Mevzubahis hep vatan ama teferruat
dediklerin yüzünden hasta zaten. 

Dünya üzerine şu an bir Amerikan toplum modeli var, Kapitalist model, bir de
derece derece sosyalist modeller. Sosyalist modellerin *devlet kapitalisti*
olanı çöktü, *sınıfsızlığın* mümkün olmadığını denemeye gerek yoktu ama
denediler ve çöktü. Avrupa'nın çeşitli ülkelerindeki model ise sınıflı ama
kontrollü olmaya çalışan bir model. Bunların da üzerlerinde düşünülmüş olduğunu
görebiliyoruz, işsizlik maaşı denen şey verilirken *ya, yazıktır günahtır* diye
değil, *bunun topluma şöyle şöyle faydası vardır* diye veriyorlar, eminim. İşin
*ahlaki* boyutu hemen her durumda bir *yüzey cilası* olarak kullanılıyor. 

O sebeple bizim de bu konularda ne olacağımıza karar vermemizde fayda var.
Naçizane bu iki yoldan da farklı bir yol düşüncem var ama herhangi bir modelin,
şu anki durumdan daha iyi olduğunu da görebiliyorum. Hamaset (bugün bize verdiği
gibi) dizi takipçilerine de bıkkınlık verdiğinde, yeni hamasetler üretmeye
çalışmak değil, insanların memnun olduğu bir hayat sunmak. 

