---
title: "Murakabe 13765"
date: 2017-04-04 11:03:48
expiryDate: 2018-04-04 11:03:48
dp: 13777
featured_image: "/images/header-65.jpg"
images: ["/images/header-65.jpg"]
published: true
tags: []
---



Ufak bir esintide dahi hasta olan bedenin mi, ufak bir eleştiride hasta olan
ruhun mu daha hassas? İnsanlara akıl veriyorsun, *derinizi kalın tutun* diye ama
kendi cildin de hassas. 

Bu da bir eleştiri mi?

Kendine yazdıkların eleştiri sayılıyorsa, evet. Bence sayılmaz, çünkü insanın
kendini imtihan etmesi her zaman daha kolaydır. 

Bence burada bana haksızlık ediyorsun. İnsanların ekseriyeti kendimi sigaya
çektiğim kadar çekmiyor: Belki asıl eleştirilecek nokta budur, o kadar
tereddütle yaşıyorsun ki, elinde bir iş bitmiyor. 0'dan 1'e gitmek için
hasbelkader 0.5'e vardıysan, orada kendini incelemeye başlıyorsun, 0.51, 0.524,
0.5245, 0.52453... diye uzuyor da uzuyor kendini sorgulamak, ulaştığın 0.6
olmuyor hiç, 1'e varman mümkün değil

Wittgenstein felsefede yavaş olanların yarışı kazandığını söylemiş, ben de
böyleyim işte, kendimi yavaşlatmak için sorgulamayı sorguluyor, sonra
sorgulamayı sorgulamayı sorguluyorum...

Evet ama neticede insanlar bakıyor, kendini 0.5'ten biraz fazla gösteriyorsun,
öteki 0.9'um diyor, hatta kemale erdim 1.0 oldum diyor ve kimse senin o
incelemelerinin uzunluğuna bakmıyor.

Tutunamıyorum, belki. 

Hayır, aslında canın istese tutunuyorsun, belki de asıl derdin budur, tutunmak
istediğin bir dal bulmak. 

Belki. Nasıl bir önerin olabilir?

Bir önerim yok, olsa zaten böyle yazılar yazmak yerine, onunla meşgul
olurduk. Bununla beraber asıl derdin buysa, belki yeni şeyler denemelisin. 

Hayatın boş olduğunu düşünüyorum. Yeni şeyler de eskiyecek, onlar da vazife
haline gelecek, onları da mecburiyetten yapmaya başlayacağım. Bir organizma
olarak yaşamaya devam etmek için etrafımdaki kaynakları tüketmem gerek, ancak bu
şekilde varolmaya devam edebilirim, fotosentez yapamıyorum, bitki değilim ve
bana bu kaynaklar da bedava gelmiyor.

Böyle düşünürsen herkesin hayvan gibi yaşaması lazım, bir farkın yok o zaman. 

Fark var ama sonuç aynı yere çıkıyor. Biz biraz daha dolambaçlı yapıyoruz bu
işi, Onlar daha basit gösteriler yapıyorlar çiftleşmek için, biz adına kültür
denen bir bina kurmuşuz. 

[Kültürün genelde erkekler tarafından ortaya çıkarıldığını söyleyen bir yazı vardı](http://www.denisdutton.com/baumeister.htm) bugün
okuduğum: Erkek ve kadınların ilişki biçimlerinde farklılıklar olduğunu,
kadınların daha yakın ama sayıca az ilişkileri tercih ederken, erkeklerin daha
sığ ama sayıca fazla ilişkiler kurduklarından bahsediyordu. Bunun sebebi de
kendini mümkün mertebe çok sayıda insana göstermekmiş. Neden, çünkü erkek olarak
*eş* bulma ihtimalini bu şekilde artırıyorsun.

Evet, o yazı güzel bir yazıydı. Basit bir iki temel üzerinden pek çok şeyi
açıklıyor, açıklamaya çalışıyor veya. Erkeklerin ve kadınların ortalama zekaları
aynı ama erkeklerde daha ileri ve daha geri zekalar çıkıyor, çünkü diyor *tabiat
erkekler konusunda daha çok zar atıyor.* Bu sebeple büyük bilimciler,
felsefeciler, sanatçılar erkeklerden çıkıyor. 

Feministler bunun kadınlara imkan tanınmamasıyla, erkeklerin kadınların aleyhine
bilinçli tercihleriyle açıklıyor, malum.

Bu ilginç bir varsayım, ilaç için olsun bir tane tarım toplumu yok ataerkil
olmayan. Yazıda tarıma geçildiğinde, insanların ortak iş yapma ihtiyacı arttı,
bunun için erkeklerin tercih ettiği sayıca çok ama sığ ilişki biçimi önem
kazandı ve oradan aldı yürüdü diyor. Medeniyeti erkekler var etti, çünkü bu
riski almak zorunda kalan taraf onlardı.

Risk derken?

Risk mesela yeni bir şey bulma riski, yeni bir kıta keşfetme riski, yeni bir
çalışma yapma riski. Bu riskleri kadınlar almıyor, onlar daha konformist,
toplumun ortak yargılarına mümkün mertebe daha yakın durmaya çalışıyorlar. Bunun
da sebebi üreme davranışlarındaki farklılık diyor yazı. Erkeğin eş bulmak için
*farklı* olması, kendini isbatlaması lazım ama kadının böyle bir zorunluluğu
yok. Belli bir yeri olup, orada *koca beklemesi* yeterli.

Bu zamanda da öyle mi?

Zamanımız rollerin biraz çaprazlandığı, rol gerilimlerinin arttığı bir
çağ. Bence bu zamanda söylenen, istenen pek çok şey, insanın temel, doğal
hallerine uygun değil. Kadınlar daha çok çalışınca daha mutlu olmuyor, mecburen
çalışıyorlar. Erkekler de *normalleşmek* yolunda. Eş için doğayla veya
birbirleriyle savaşmak zorunda değiller, daha basit yollarla da bu amaçlarına
ulaşıyorlar. 

Eskiden de yok muydu bu basit yollar?

Bir ölçüde normallik olabilir ama erkekten başarılı olması bekleniyordu. Hala da
bekleniyor, yani mümkün olan en normal erkek olmak sıkıcı, ancak erkekler
kadınlardan *ilginçlik* beklemiyor. Bekliyorsa da bu genel bir kriter değil,
istisna. 

Kadınlardan beklenen?

Güzellik. Uyum. Anlayışlı ve yumuşak huylu olmak gibi şeyler. Genelde
*konformist* bir duruş bekleniyor. Basitçe şu: Erkek *arayan* taraf, kadın
*aranan* taraf, birinin uygun birini bulması için en iyi stratejisi *gezmek,*
diğeri mümkün mertebe belli bir yerde durmalı ki bulunabilsin. Mekan olarak
değil, sosyal olarak sabit durmaktan bahsediyorum. 

Kadınların birbirini aynı yerde tutmaya çalışması da bundan mı?

Tek kriter budur demiyorum ama kadınların *farklı* olarak kaybedecekleri daha
çok şey var ve bu sebeple diğer kadınlarla aynı sosyal kaynakları kullanmak
zorunda. Erkeğin yakınındaki diğer erkekler onun birebir rakipleri değil, öyle
görmüyor, çünkü kendini farklı bir pozisyona getirip rekabet etmesi mümkün ama
kadınlar için yakınındaki kadınlar rakip. Erkek ve kadın arasında tam eşitliği
imkansız kılan da bu farklılık. Kadınlar insanlar arasındaki ilişkiyi
daha
[*zero sum*](https://tr.wikipedia.org/wiki/S%C4%B1f%C4%B1r_toplaml%C4%B1_oyun)
görmek eğiliminde, başkasının kaybetmesi kendisinin kazanması ve başkasının
kazanması kendisinin kaybetmesi demek. İki erkek sadece aynı av veya aynı kadın
için mücadele ediyorsa bunu anlayabilir. Kadınların doğal durumu bu.

Erkeklerin kadınlarda anlayamadıkları da bu olsa gerek. 

Herhalde bundan. Bir erkek başka kadınlar hakkında söylediği en ufak sözün bile,
karşı tarafta *hakaret* gibi anlaşıldığını anlamaz mesela, çünkü *Ayşe iyi*
demek *Fatma kötü* demek değildir ama kadınların *doğal* bakışları biraz
böyle. Kişiden kişiye tabii ki değişir ama gördüğüm kadarıyla ekser kadınlar
başka kadınların övülmesini sevmez. Aynı şekilde yakınlarındaki kadınların
yerilmesi de hoşlarına gidebilir.

Bunlar çok yalınkat laflar, yani, itiraz edip, aksi örnek bulmak kolay
olmalı. Hem mesela erkekler de dedikodu ediyor çokça, bunu nasıl yapacağız?

Dedikodu çok genel bir sınıflandırma. Neyin dedikodusunu yaptıklarını incelemek
lazım. Benim gördüğüm erkeklerin de *zero sum* gördükleri durumlarda, diyelim
bir iş yerinde dedikodudan zevk aldıkları. Bununla beraber kadınların *zero sum*
oyunları daha fazla diyebilirim sanırım.

Eş bulmak *zero sum* değil ama...

Değil ama öyle bir refleks olmalı, yoksa *çekememek* insanların geneli
tarafından tanınan bir durum olmazdı.

