---
title: "Erken Fikir"
date: 2017-02-26 02:21:06
dp: 13740
featured_image: "/images/header-40.jpg"
images: ["/images/header-40.jpg"]
published: true
tags: []
---



Buraya yazdığım pek çok konunun *henüz vaktinin gelmediğini* düşünüyorum. Yaymak
konusundaki isteksizliğimin sebebi de bu, bazıları daha çok işlense, daha çok
konuşulsa iyi olur bence de. Açıklarını kendim düşünmesem de, birileri söylese
mesela.

Erken dediğim şu: Geçenlerde Sacid'le başkanlık referandumu konusundaki
kararsızlığımı konuşuyorduk. Bana *önerin nedir?* dedi, ben de *sadece bir
değişiklik yapacaksak, üyeleri kurayla belirlenen bir denetleme meclis olması
iyi olur* dedim. Bilhassa *kura* kısmı çok acayip geldi. 

Bu fikri yeni bulmuş değilim, belki on senedir devletteki tüm kurumları,
kanunlara ve temel ahlaki prensiplere uyup uymadıkları konusunda denetleyecek
böyle bir meclisin iyi olabileceğini düşünüyorum. Kurayla belirlenmesinin
sebebi, bu meclisin standart siyasetçi esnafının ayak oyunlarıyla
belirlenmesinin önüne geçmek. 

Yapay Zeka/Makine Öğrenmnesi alanında Genetik Algoritmalar diye bir teknik
vardır. Bir probleme birden fazla çözüm *uydurur*, sonra bunların iyi
çalışanlarını birbirleriyle çaprazlayıp yeni çözümler üretmeye
çalışırsınız. Genetik kısmı da bu çaprazlamadan kaynaklı. Ancak (öğrenme
algoritmalarının genelinde olduğu gibi) bunun da sadece çaprazlama yoluyla,
*mükemmel çözüm olmayan ama etraftaki çözümlerden iyi olan* bir çözümde
*takılma* problemi vardır. (*Local minima*) Bunu aşmak için çaprazlamanın
yanında bir de mutasyona uğratılır çözümler, rastgele bazı değişiklikler yapılır
ki elimizdeki çözümlerden daha iyisine ulaşma ihtimali belirsin.

Benim demokratik sürece bakışım da böyle. Partiler ve meclis bu genetik
algoritma gibi işliyor, birbirlerinin iyi taraflarını alıyorlar. (Buna Hegel
diyalektiği de denebilir, başka bir isim daha açıklayıcı olacaksa.) Türkiye'de
2001 öncesi *rejim partilerinin antitezi* olan Refah Partisi kapatıldı ama onun
yerine hem rejim partilerini, hem de bu partiyi sentezlemiş bir parti kuruldu. 

Bu normal şartlar altında yeterli olabilecek bir mesele, ancak ben Türkiye'nin
(ve genelde dünyanın) demokratik süreçlerinde, bir *local minima* durumu
görüyorum. Türkiye'de de, dışarıda da partilerin önemli bir politik farkları
yok, yani CHP iktidara gelse NATO'dan çıkacak, parayı kaldıracak değil, o da
aşağı yukarı bugün ne yapılıyorsa onu yapacak. Bunun da getirdiği bir siyasi
yılgınlık var, insanlar verdikleri oyun gerçekten bir şeyleri
değiştirebileceğini düşünmüyor. Bizde hadi bazı temel reformlar yeni yapıldığı
için daha önemli, memlekette hala darbe olabiliyor, onun için verdiğiniz oyun da
bir hükmü var ama oturmuş demokrasilerde, sadece isimlerin değiştirildiği bir
sürece dönüşüyor. Trump gibi adamların popülizmine bu kadar rağbet olunmasının
böyle de bir tarafı var. 

İşte bu siyasi çaprazlama yoluyla üretilmiş kadro ve fikirlere, bir yerde
rastgelelik eklemek gerekiyor. Siyasi anlamı da şu: İnsanlar politika
belirleyecek kadar akılbaliğ olmasa da, rüşvetin ne olduğunu, adam kayırmanın
nasıl işlediğini bilecek kadar akıllıdır. Her bir milyon kişi için bir vekil
diye formüle ettiğim için *Milyonlar meclisi* dediğim, siyasi kurumların
dışından kurayla oluşturulmuş böyle bir denetleme meclisinin, diyelim seçimlerde
verilen sözleri muhataplarına sormak ve Başkan'ın ve diğer siyasetçilerin doğru
çalışıp çalışmadığını denetlemek gibi imkanları olur. Başkan'ı halka şikayet
edip, onu yeniden seçmen önüne çıkmaya zorlayabilir, vs. 

Mesela bu fikrin üzerinde düşünüp, nelerin yanlış gideceğini konuşmak iyi
olurdu. Ancak *fikir erken* olduğu için, memleket evet/hayır kavgası verirken,
bunlardan bahsetmek biraz manasız görülüyor. *Rastgele seçilmiş insanlara emanet
edemeyecek* kadar kıymetli memleketimiz var. Onun için de böylelerini şişeye
yazıp bırakıyorum. Belki 20, belki 50 yıl sonra çıkarıp bakan olursa diye. 



