---
title: "Yevmiye 20/01 00:46"
date: 2018-01-20 00:46:48
dp: 14068
featured_image: "/images/header-122.jpg"
images: ["/images/header-122.jpg"]
published: true
tags: []
---



Hayatım vazgeçilemeyeceğini düşünenlerden vazgeçmekle geçti.

Bir kere şımarmayagörsün, kendinin sair sebeplerle *vazgeçilmez* olduğunu
düşünsün ve vazgeçmenin imkanını anlatayım.

#### 2

Bir insan 25-30 sene bir soyadıyla yaşıyor, sonra *evlendiği için* bunu
değiştiriyor. Buradaki *aile olmak* meselesini anlıyorum, telmihlerinin de
farkındayım yine de çok acayip geliyor. Eskiden *kızlar okumazken* bir anlamı
yokmuş, resmi işlemler dışında soyadını çok da kullanmıyor zaten, ona da işi
düşerse ama 20 sene öğrencilik yapmış bir insan her gün adını duyar, her sınavda
yazar, artık limbik sistemine işlenmiş olur. Bunun değiştirilmesini talep etmek,
Anayasa'nın değiştirilmez maddelerinden daha zor geliyor ama böyle. 

İnsanların adının karakterleriyle ilgili olduğunu düşünürler. Böyleyse, mesela,
evlendikten sonra kadınların *değişmesinin* bir sebebi de soyadlarının değişmesi
oluyor mu, acaba?

#### 3

   Köpeğim havhav havhav der
   Köpeğim benden *meth* ister
   
Böyle söyleyince, *hayır babacım, et ister* diyen bir kızım var. Akıllı kızım,
ukala kızım. 

Medh de isteyebilirdi köpeğim, sadece, methamfetamin istiyor. 

#### 4

İnsanların beğenmedikleri *politik fikirler* sözkonusu olunca *apolitik* gibi
yapmaları çok komik. Bunu yapmaya çalışan biri vardı, sonra baktım, aslında
Aristo haklıymış. *İnsan politik hayvandır* ve *apolitik takılmak* bir
politikadır.

