---
title: "Yevmiye 13396"
date: 2016-03-20 23:50:23 +0200
dp: 13396
tags: []
---

Falancanın Türkiye'de 5350 dolara sattığı ekran kartının amazon.com'daki fiyatı
3000 dolar. 1000 dolara Amerika'ya gidip gelsen, gelirken de bunlardan 4 tane
getirsen mesela. Böyle saçma fiyat mı olur?

Türkiye'deki bazı fiyatlar böyle. Gidip Amerika'dan alıp gelmek daha ucuza
geliyor. Eğer uçak biletini bir üç ay önceden alabiliyorsan, çok daha ucuza. En
ucuzu tabii, oradan bir arkadaş bulup, ona ısmarlamak ama hem o kadar yakın yok,
hem de kendine yapılmasını istemediğini başkasına da yapma. Amerika'dan gelen
arkadaşın hamallık gibi bir ek iş aradığını sanmıyorum.

-----

Eflatun'un bir sözü geldi önüme bugün. *İyi insanların kanunlara ihtiyacı yoktur
ve kötü insanlar da zaten kanunların etrafından dolanır* demiş hazret.

Okuyunca bir gıdıklandım. Bizim politikacılar gibi konuşmuşsun. Kanunların bir
anlaşma olduğundan, *normali* anlattığından ve bu normalin herkes tarafından her
konuda bilinmediğinden, bilinemeyeceğinden haberdar değilmişsin. Whitehead Batı
felsefesinin, Eflatun'a düşülen dipnotlardan ibaret olduğunu söylerken acaba
istihza mı ediyordu?

İyi insanların gerçekten kanunlara ihtiyacı yok mudur? Bilirler mi her durumda
nasıl davranacaklarını. Benim bildiğim iyi insanların çoğu aynı zamanda
mütereddit insanlardı. Hangi durumlarda hangi iyiliğin hasıl olacağını
bilmezler. Ben de bilmem mesela, iyi olduğumdamn değil, kafam karışık
olduğundan. Çünkü *iyilik* dediğinin bile, toplumun iyiliği mi, şahsi iyiliğim
mi gibi en az iki çeşidi var. Bre amca, ne yapmaktasın?

Kötülük hakeza. İnsanları hiç kötülük yaparken görmedim ben. Herkes iyilik
derdindeydi. *Kötülük yapayım* diye kötülük yapmak sadece çizgi filmlerde olan
bir şey. O zamanlar çizgi film mi seyrediyordunuz, hayat sadece karikatür müydü
amca?

Eflatun amcaya bu gibi sözleri dolayısıyla bazen şaşırıyorum. Çok saftirik
geliyor söyledikleri. Zamanında geçerli olabiir, ancak zekamız gelişmediyse de,
didişe didişe düşüncemiz gelişti. Eflatun'u hala tek büyük rehber sayanlar da
aynı sebepte hala komikler.

------

Soğuk savaş kelimesi ilk defa Fransızlar tarafından, Hitler'in sinir savaşı için
kullanılmış. La guerre froide.


