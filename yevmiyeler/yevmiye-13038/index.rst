Yevmiye 13038
=============

:date: 2015-03-26 22:14:07 +0200

.. :author: Emin Reşah
.. :date: Thu Mar 26 22:04:40 EET 2015 
.. :dp: 13038 

Birine *ben çok iyi bir insanım ama sen Allah'ın yarattığı bir
öküzsün* diye söze girmek isterdim. Herhalde hayatımda hiç
yapamayacağım bir şey. Böyle bir konuşma yapsam mesela devamı nasıl
gelir? Kendimi mi asarım?

-----

Bugün ruhum mesrur. İki üç haftadır ruhumda kurdeşene sebep bir
meseleyi bitirdim. Eyvallahım yok. Yetersiz insanlarla çalışmamak
lazım. Uyuz ediyorsa yol ver gitsin. İnsanların kafasına program
yazabileceğini mi sanıyorsun? İşletim sistemlerini
değiştirebileceğini?

-----

İnsanları seviyorum. Şaşkın insanları daha çok seviyorum. Sevdiğim
insanları işe yaramasalar bile işe almak istiyorum. Şirketin batışı
bundan olabilir. Adamın biri bugün iş görüşmesine pantalon fermuarı
yarı açık geldi. Gecikmişti. Strese girmiş ofisi bulamadığı
için. Adama sarılıp, *sakin ol* diyecektim. *Arkadaş, sakin ol.*
Mesela bu adamcağızı işe almak için bir yol aradım yarım saat
kafamda. Kendime yalan söylemeye çalıştım, beceremedim.

Kendime insanlar hakkında yalan söylüyorum. Bunlar onların lehine
yalanlar. Kötü bir alışkanlık. benim için kötü. Belki bana yalan
söylemelerini istesem bana böyle yalanlar söyleyemezler. Ben onlar
hakkında kendime, onların bile söyleyemeyeceği kadar güzel yalanlar
söylüyorum.

*Yapar* diyorum, *bu işler zor değil* diyorum, *ne olacak,
öğreniverir* diyorum. Kendime diyorum. Ona da diyorum ama kendime
demesem ona da demezdim.

Önyargılı olmak kötü ama ben insanlar hakkında pozitif önyargılara
sahibim ve bu belki daha kötü. Bir süre sonra, gerçeklerin öyle bir
huyu var derler hani, ortaya çıkmak gibi, gerçekler ortaya çıkıp,
kendime söylediğim yalanlar beni rahatsız etmeye başladığında bu sefer
ruhum kurdeşene giriyor, saç derim kızarıyor, şeytanı zikreder gibi
ruhumu sıkan eski sevgililerimin adını zikretmeye başlıyorum. Bugünkü
adamı işe alsaydım mesela, sırf onun bakışları ve hali ve tavrı,
(bende de herhalde mevcut) o bilgisayarcı ezikliği olduğu için
alsaydım, birkaç hafta sonra yine sıkıntılanmaya
başlayacaktım. Biliyorum. Ben böyle hayalbaz insanım.

İnsanların hayalleriyle de oynuyorum. Kötülük. 

Safi kötülük. 

