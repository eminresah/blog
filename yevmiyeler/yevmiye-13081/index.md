Yevmiye 13081
=============

:date: 2015-05-13 11:06:55 +0300

.. :author: Emin Reşah
.. :date: Fri May  8 23:39:42 EEST 2015 
.. :dp: 13081 

İki üç gün oldu yazmayalı. Bir noktadan sonra düşüncelerin takibi
zorlaşmaya başlıyor. Nedir bu bela bilir misin? İnsanın düşüncelerinin
ucunu kaçırması nasıl bir derttir?

Sanırım yazmamak bundan sinir yapıyor. Kafamın içinde koşuşan
düşünceler varken bir yandan dışardan biri de konuşmaya başlayınca,
tepinerek sinirlenesim geliyor. Tepinmeye engel olabiliyorum, ama
sinirimi aksettirmemekte o kadar başarılı değilim.

Geçenlerde bir *hal* geldi.

Hal. Sanırım tabir böyle. *Ölmüşüz de hatırlıyormuşuz* hissi. Dünyanın
tek manası buymuş gibi bir his. Ertesi gün akşama doğru Yasemin bana
*öldükten sonra bugünleri hatırlayacak mıyız?* diye sordu. Ben de az
evvel kapattığım kontaktan sonra arabanın camının açık kaldığını
farkedip, *ben camı kapatmayı bile hatırlayamıyorum* dedim. Dedim
velakin o his kuvvetle devam etti. Hala ölmüşüm de hatırlıyorum hissi.

Biri bana *hesabın* nasıl gerçekleşeceğini sorsa, ona da böyle bir
cevap uydururum herhalde. Her anının hesabını vermek, o hayatı yeniden
yaşamak gibi. Yaşarken bir yandan da hesabı verebilirsin. Belki şu an
yaşamıyorum da, hesap veriyorum.

Geçenlerde okuduğum bir alıntıydı. Vietnamlı bir rahibin *her bardağa
zaten kırılmış gibi bakarsan, onunla geçirdiğin her ana dikkat
edersin* deyişini düşündüm. Birkaç gün düşündüm. Yavaş
düşünüyorum. Herhalde düşünürken düşünürken *zaten öldüğümü
düşünürsem, hayat daha manalı gelir* sonucuna vardım. Ben varmadım da
*içimden bir şeyler* o kanaate ulaşmış olmalı.

Ondan sonra bir hal.

Tasavvuf erbabının bu ahvali sistematize etmeye çalışması daima komik
gelmişti. Ne anlatmaya çalıştıklarını aşağı yukarı (ilm'el-yakîn
manasına) bildiğimi düşünüyorum velakîn yapmaya çalıştıkları daha da
garip geliyor. İnsan bir noktadan sonra susar. Susmuyorsa, yapacak
işinin azlığındandır. Çok konuşana iş lazım. 

------

Türkiye'deki siyaset savaşı *konuşulanı belirlemek* safhasını geçti,
*konuşulamayanı belirlemek* safhası giriyoruz. Yüz senedir neyin
konuşulamayacağını belirleyen *beyazların* sıkıntısı bu. Çünkü *tabu*
manasına çizilen sınırların aşılacağını ve yeni sınırlar tesis
edilebileceğini görüyorlar.
