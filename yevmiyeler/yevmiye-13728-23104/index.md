Title: Bölünen Akıl
Author: Emin Reşah
Date:  2017-02-14 00:25:17
Dp: 13728
Status: published
Image: /img/header-28.jpg


İnsanın *din* veya *gelenek* yerine kendi aklını koymaya çalışması, *birey*
olarak kendi faydasına yönelik bir hayatı aramasına yol açıyor. Bu *fayda* her
zaman maddi olmayabilir, hatta *cennet* fikrinin oluşturduğu bir *fayda* da
olabilir ama rasyonellik birey temelli bir hayata sebep. Son üçyüz yılda dini
düşüncenin yaşadığı asıl kriz de bu, kendinin *birey için* de faydalı olduğunu
göstermek, bunu bireye isbat etmek, çünkü rasyonelliği bir defa ölçü kabul
ettiğimizde rasyonel olabilen tek varlık insan olduğuna göre, onun hakemliğini
ve kural koyuculuğunu da kabul etmiş oluyoruz. 

Burada gerçekte bir sorun yok: Çünkü biri kalkıp, e ne yapalım, alternatifin
nedir, dediğinde söylenecek bir şey yok. Biz bu iklimde yetiştik, her şeyi
aklımıza yatıp yatmadığıyla ölçüyoruz. 

Ancak aklımız birey seviyesinde çalışıyor, akıl bana ait olduğuna göre, en çok
benim menfaatimi gözetmesi normal. Ancak *hikmet* her zaman birey seviyesinde
olmuyor hayatta, bazı kurallar toplumun genelinin faydasına ancak bireyin
zararına. 

Toplum bireylerden oluşan bir dokuysa, bu dokunun kendi *menfaatini* düşünmesini
de bekleriz. Bir organımız hastalandığında belli hücreleri iyileştirmek için,
veya enerji sarfiyatını azaltmak için veya sair sebeplerden hücrelerini öldürüp
küçülebiliyorsa, toplum da mensuplarını *öldürebilir.* Daha doğrusu *rasyonel
bir toplum*, rasyonel bireylerle çatışma yaşayabilir. Bir organ için iyi olan
her şey, o organı oluşturan hücreler için de iyi olmadığına göre, bir toplum
için iyi olanın, bireyler için iyi olduğunu söylemek zordur. 

Rasyonellik zımnen insan aklının bölünmeyeceği ve optimum düşüncenin tek bir
beyinden çıkacağı gibi bir kabul içeriyor. Bu kabul bizi toplum ve birey karşı
karşıya geldiğinde, bireyin tarafını tutmaya itiyor ama elimizde *hangi seviyede
rasyonel olalım?* diye sorduğumuzda, verecek mutlak bir cevap yok. İnsanın bütün
olarak değil de, cildinin ayrı, kalbinin ayrı rasyonelliği olsaydı, muhtemelen
bunlar da çatışırdı. (Belki de vardır ve çatışıyorlardır, onu da tam bilmiyoruz,
çünkü kendi beynimiz dışında başka bir yere bakmıyoruz akıl aramak için.)

Totaliter rejimlerin pek çok kez yaptığı bu analojileri tekrar kullanıp,
bunların doğru olabileceğini anlatmaya çalışmıyorum. Daha farklı bir şey bu:
Rasyonellik optimize ettiği *organizasyon* için faydalıdır, ancak bu
optimizasyon organizasyonun parçaları *rasyonel* olmazsa mümkündür. İnsandaki
irrasyonel taraflar da muhtemelen bu sebeple vardır, çünkü insan her şeyden önce
bir canlı ve bu canlının sadece kendinden menkul bir hayat kurması zayıflığı
sebebiyle imkansız. İrrasyonellik bu sebeple insanların birbirleriyle
geçinmesini ve bir toplumun organları olmasını sağlıyor. Bunu ortadan kaldırıp,
tüm dünyayı *aydınlatırsak* (1) neler olacağını bilmiyoruz ve (2) insanların
tamamen kendi başlarına yaşadıkları bir dünyaya kapı aralamış oluruz. 

Ancak bunun manası gelip *totaliterliği* övmek değildir. Çünkü nasıl ki beynin
içinde bütün kararları alan ve diğerlerine dikte eden bir grup hücre yoktur,
totaliter veya oligarşik yapıların da *organik toplum* içinde yaşamaları
imkansızdır. En sağlıklı doku hücrelerin kendi işlerini yaptığı ve belli bir
grubun diğerlerine tahakküm etmeye çalışmadığı noktada ortaya çıkar. İnsan
toplumları da benzer olmalıdır. 

Mamafih akla ve rasyonelliğe dayanan tüm düşünce bu kısıtlı bireyci bakışa
mahkum. Asıl derdimiz bu, hakikatin illa tek bir zihne sığmayabileceğini
görmek istemiyoruz. Tek bir zihnin *hakikati bilmeye* imkanı olup
olmadığını. Tek bir zihnin ahlaken karar verici olup olamayacağını
tartışmıyoruz. Kendisi için en iyi kararı vermek mümkün müdür,
bilmiyoruz. Buradan kaynaklanan tüm düşünceler de böyle yalınkat. Belki de
krizimizin sebebi budur. Bütünü görmek. 

