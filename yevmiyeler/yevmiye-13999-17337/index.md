---
title: "Yevmiye 13999-21"
date: 2017-11-11 21:48:36
dp: 13999
featured_image: "/images/header-99.jpg"
images: ["/images/header-99.jpg"]
draft: true
tags: []
---

Gün ağardığında geceyi hepimiz unutacağız.

Gün ağardığında bütün o korkulukların aslı meydana çıkacak, rüzgarda sallanan
ağaçları göreceğiz, yaprakların arasındaki hayaletler kaybolacak, zihnimizde tek
bir ışık, kendimizi kendimizde kaybedeceğiz.

-------------

Bu kadar saçmalığın içinden hangi bilgisayar çıkabilirdi? Belki hayatın
yaratılması, *saçmalığın* hesaplanması içindir? Rasyonel makineler
*irrasyonelliği* anlamak için yaratmıştır kainatı. Belki ölçüsüzlük, asimetri
kainatın kendisinde vardır. *Hayatın anlamı nedir?* sorusunun illa bir cevabı
olacaksa, hayatın kendisine en yakın cevap herhalde 'irrasyonellik' olurdu.

-----------

*Mansplaining* dedikleri bir cins erkek ukalalığı var. Erkeklerin kendi
dünyalarında önem verdikleri, ancak kadınların dünyasında pek de anlamı olmayan
konulardan uzun uzun bahsetmeleri.

Naçizane *ukalalıktan* hastalık derecesinde rahatsız olmanın, bir ukalalık
semptomu olduğunu düşündüğümden, *cehaletiyle övünen ukala* gibi geliyor bu lafı
çok kullananlar. Merak etmediğiniz konuda uzun uzun konuşan erkekleri dinlemek
hoş olmayabilir ama ne yapsın, adam, başka nasıl göstersin o kadar bildiğini?

-----

Dolar yükselirken ne yapıyordun? *Evleri satıp, dolara yatırıyordum.*

Türkiye'nin makroekonomisi hakkında çok söz söyleyen var ama genel olarak
ekonomimiz dışarının parasıyla dönüyor. İnşaat ve emlak üzerinden, bir koyup üç
alacağına inanan yabancı fonların paralarıyla. Bütün ekonomilerin temelinde
böyle bir *ivme* yer alabilir, ancak Türkiye'de bunun önemi çok fazla. 

Türkiye'nin dolar sorunu olmaması için, doların Türkiye sorunu olması lazım. Bu
da elimizdeki mal ve hizmetlerin, dolara endeksli olarak değer kazanabilir
olması demek. Ben bugün sattığım bir malı, USD/TL ne olursa olsun, aynı USD ile
satabiliyorsam, doların ne olduğu, nereye inip, nereye çıktığı o kadar da
ilgilendirmez. Türkiye'nin genel ihracat kalemleri de böyleyse, doların
yükselmesi zaten mümkün olmaz. 

Ancak böyle olmuyor. Bu da bir yerlerde bir yanlışlık olduğunu gösteriyor. Bu
yanlışlık sadece *bizim* yanlışımız olmayabilir, genel ekonomik düzen de yanlış
olabilir ancak bizim bu sularda yüzmek için daha kuvvetli yelkenlere ihtiyacımız
var.

Türkiye'ye bir faydası olmak isteyenin, elindeki doları bozdurmak yerine,
yurtdışına satacağı bir şeyleri olması daha iyi olur. Önceki gün aldığın doları
bir defa bozdurursun, ancak devamlı bir ihracat kalemi çok daha iyidir.


