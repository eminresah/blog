---
title: "Yevmiye 13269"
date: 2015-11-13 23:08:14 +0200
dp: 13269
draft: true
tags: []
---

Adem
####

Bugün İslam Ansiklopedisi'nin *Adem* maddesini okudum. Genel olarak *insan türü*
manasında kullanılmış özel isim halini almış. İbranice'den daha eski dillerde de
benzer kelimeler var, Arap dilbilimciler de kelimenin anlamını Arapça köklerle
izah etmeye çalışmış.

Adem (a.s) ile ilgili iki konu var: Biri *yeryüzünde halife yaratacağım*
denildiğinde, meleklerin itiraz etmesinden insanın ne olduğunun bildikleri
sonucu çıkıyor. Bu yeryüzünde Adem'den önce insanların yaşadığı şeklinde
yorumlanmış. Genelde bahusus halifeliğin *Allah'ın halifesi* anlamında olduğu
cevabıyla tefsiler karşılanıyor. Madde yazarı da (S.H. Bolay) bunun daha tutarlı
olduğunu söylemiş, ancak insanın yeryüzünde halifeliği Allah'ın halifesi olması
demekse, onun yokluğunda *Allah'ın işlerini* üstlenmesi gibi bir anlam da
doğar. Halef, Selefin yokluğunu ifade ettiğine göre, *Allah'ın halifesi* tefsiri
açıkladığından fazlasını örtüyor.

Bu konuya başka yorumlar getirip, yeryüzünde insan macerasından önce cinlerin
yaşadığını veya başka tür canlıların olduğunu söyleyenler de var.

*Kan dökecek ve bozgunculuk çıkaracak halife* tamlamasına bu gibi izahlar daha
 uyuyor. Çünkü *Allah'ın halifesi* demek, insanın bozgunculuğu Allah adına
 çıkardığı manası da getirir. Bu sebeple insanın halifeliğinin selefini *Allah*
 diye anlamak naçizane daha tutarsız geliyor.

İkinci mesele, Allah'ın Hz. Adem'i yarattığı *bahçe.* Bunun yeryüzünde olduğunu
söyleyenler var. Tevrat bu şekilde anlatıyor. Bir gökyüzü cennetinde olduklarına
dair tek delil çıkarılışlarının "ininiz" kelimesiyle anlatılması. Ancak bunun
yüksek bir bahçeden *ininiz* anlamına geldiğini veya gitmek anlamında
kullanıldığı söylemek de mümkün. O sebeple Hz. Adem'in bahçesinin ahiret
cennetinde olduğuna dair inanç da sağlam bir inanç gibi durmuyor. Her ne kadar
İmam Maturidi'nin söylediği gibi, nerede olduğunu bilmemiz mümkün değilse ve
Tevrat kaynaklı "Fırat ve Dicle arası* söylenişlerine itibar etmeye geek yoksa
da, bu bahçenin yeryüzünde kabul edilmesi daha tutarlı.

Menakıb
#######

Bir kıssaya iki şekilde yaklaşmak mümkün. Birincisi geçmişin nasıl olduğu
konusunda bilgi edinmeye çalışabilirsiniz. O zaman bu gibi tartışmalar değer
kazanır. Ancak genelde kıssaları bu şekilde anlamak taraftarı
değilim. Geçmişteki olaylardan bahsetmelerine rağmen *vazifelerinin* geçmişi
bildirmek olmadığı kanaatindeyim. Nasıl ki bir doktorun vazifesi hastayı tedavi
etmekse, ancak ilaç yazmak bu amaca giden bir araçsa ve araç doğru
kullanılmayabilir, zamanla değişip başka araçlara yol açabilir veya genel olarak
%100 çalışmayabilirse, bu kıssaların da maksadı *ilaç yazmak* değil, ruhumuzu
tedavi etmek olmalı. İlaçların hakkını vermek şart, ancak onların tedavinin
kendisi değil, aracı olduğunu da unutmamak kaydıyla. 

O sebeple Hz. Adem'in ilk insan ve ilk peygamber olmasındaki hikmeti anlamaya
çalışmak daha anlamlı geliyor. Nasıl bir süreçten sonra gerçekleştiği çok
tartışılır ve bilimin söylediklerini de hesaba katınca, iş dallanır, budaklanır,
nihayetinde anlatılan kıssanın *tamamının* geçersiz olduğu fikriyle
karşılaşırız. İnsanlar Adem'in topraktan yaratılması konusunu, çamurun
safhalarından, hangi organın hangi bölgenin toprağıyla yaratıldığı gibi
konularda ince ayrıntılarıyla anlatmayı, herhalde hikaye meraklarından dolayı
sevmişler. Ancak buradaki, *özünüz toprakla birdir* hikmetini ve nihayetinde
değersiz bir maddeden yaratılmış olduğumuzu hatırlatmaktır, asıl tedavi
maksadı. İnsanın kibirlenmemesi için yapılmış bir uyarıyı alıp, fazla evirip
çevirince, bir ilacın gerekli gereksiz kullanılması ve sulandırılması gibi bir
hal alıyor.

Bgibi kıssalardan, Kur'an ve Sünnetten bugüne dair ne almak gerektiğini
sorarım. Hikayelerden geçmişin izlerini okumak mümkündür ve bir ölçüde
insanların *varoluş kaygısını* da dindirebilir, ancak insanda bu ilacın verilmiş
olmasına sebep hastalık değişmez. İnsanların tek bir atası olduğunu söylemek,
onların aynı atanın evladı olduğunu söylemek, *hepiniz kardeşsiniz*
demektir. İnsanın yabancılara bakışını, kendi milletinden olmayanlara bakışını
kontrol eder. Allah insanı topraktan yarattı doğrudur, velakin bu doğruluk illa
insanların tahayyül ettiği şekilde olmasını gerektirmez. Buradaki gibi pek çok
konu müteşabih (benzetmeli) anlaşılacağı yerde, doğrudan hakikatin kendisi gibi
sunulduğu için, ayrıntıları tartışırken hikmeti gözden kaçırıyorlar.

Naçizane sünnete yaklaşımım da budur. Sahih kaynaklarda geçtikten ve bir şekilde
hikmetini düşündükten sonra, bunların geeçkten peygamberin ağzından işitilip
işitilmediği, arada bir takım müslümanların bunu olduğu gibi aktarıp
aktarmadıkları tartışması değerli bir tartışma değildir. Çözebileceğimiz bir
mesele de değildir. Anlayabildiğimiz kadarını anlarız, uygulayabildiğimiz
kadarını uygularız, daha falzasını da Allah'ın üzerimize sorumlu tutmamasını
dileriz. Falanca hadis dindendir, filanca hadis değildir, diye bir tartışma,
bugüne dair bir şeyi değiştirmeyecekse, manasızdır. Allah hepimize hidayet
etsin.


