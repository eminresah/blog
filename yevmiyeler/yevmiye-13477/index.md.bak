---
title: Yevmiye 13477
author: Emin Reşah
date: 2016-06-07 18:00:15 
dp: 13477 
featured_image: /images/header-77.jpg
---

*Erdoğan'ın diploması.* Biz daha anlamlı bir muhalefet hakediyoruz yarabbi. 

Neden olmuyor diye soruyorum, neden hala, neredeyse onbeş seneden beridir hala
muhalefet bu kadar. En büyük umut partisinin bölünmesi ve genel itibariyle
politikalarında değişiklik yapmayacak ama bazı aktörleri değiştirecek başka
birinin başa geçmesi. Neden AKP'nin tek umudu yine AKP?

Tembellikten. Dışardan okur yazar gibi yapanların çoğunun Erdoğan ve seçmeni
hakkındaki tembelişi fikirlerinden. Yetersizliklerinden. Bir politikacı seçmeni
suçlamayı aklından geçiriyorsa, zaten oy almayı haketmemiştir. Bundan.

------

Dünyada bir *illiberal demokrasi* rüzgarı esiyor. Faşizm artık ciddi, anaakım
bir fikre dönüşüyor. Trump böyle, İngiltere'nin Birlik'ten çıkmasını savunanlar
böyle. Bütün Avrupa, genelde yabancı, özelde müslüman düşmanlığına
gömülüyor. İşler iyi gitmediğinde suçlayacak birileri lazım.

Çin 1500'lerde dünyanın süper gücü olacak kadar ilerdeydi. Hem teknolojik
olarak, hem ekonomik olarak. Afrika'ya gönderdiği bir filoda 28000 kişi olduğunu
ve bu filodaki bazı gemilerin Kolomb'un Amerika'yı keşfettiği gemisinin 4 katı
büyüklükte olduğunu okudum. Neden koloni kurmadı?

Açgözlü değildi diyorlar. Avrupa gibi bir yerleri işgal edip kendini doyurma
ihtiyacında değildi, zaten en öndeysen ve istediğine ulaşabiliyorsan,
Amerika'nın fethi gibi riskli işlere girmezsin. Osmanlı için de aynı durum
sözkonusu.

Şehrin iyi bir mahallesinde yaşayan bir aile, elli yıl sonra daha değerli hale
gelecek ama şu sıra yolu olmayan bir mahalleye taşınır mı? Taşınmak pahalı,
faydası az, aile içi huzursuzluk riski fazlayken?

Avrupa da şimdilerde bu emareleri göstermeye başladı. *Biz kendimize yeteriz.*
Tarih bilenleri, aklı olanları hala dışarıya açılmanın gerekli olduğunu, kendi
kabında duran toplumların çürüyeceğini söylüyor ama insanların bugünkü rahatını
garanti eden kısa çözümler, uzun vadeli çözümlere hep galip geliyor.

Elli yıl sonra çok kıymetli olacak ama şu an yolu olmayan ülkenin vatandaşları
için iyi haber sayılabilir.

-----

Cumaların en elle tutulur kısmı, *camiye yardım* kısmı. Kimisinin bunun
*mecburi* olduğunu düşündüğü kadar var.

Yalan söyleyecek bir şey yok: Camiler atıl, kullanışsız ve *hizmet profili* cuma
günleri bir saat dışında emekliler olan yapılar. Devletin ayırdığı bütçe olmasa,
yardım biraz daha anlamlı kalacak ama içimden geçen genelde *ihtiyaç listesinde
o kadar da yukarıda değilsiniz* oluyor.

Asıl rahatsız eden *para olmazsa ibadet edemeyiz* havası. İlginç bir
kafa. Parasız ibadet edemiyorsan etme aslında, kendini de, bizi de yorma. Sanki
dünyanın en önemli meselesi, *caminin ihtiyaçları* gibi, Allah'ım, her hafta bir
şeylere para.

Eskiden diyorum padişahlara dua edilirmiş, onların adı geçirilirmiş
hutbede. *Adına hutbe okunması* bu oluyor. İslam'ın *siyasi bir din* olduğunun
nişanesi. (Halifenin adı geçmeyen cuma namazının sıhhati de meşkuk sayılabilir
de, şimdi bu tartışmaya gerek yok.) Zamanımızda adı hutbede okunan padişah
*para* oluyor herhalde. Zamanın padişahı para. Önceden padişah para bastırırmış,
artık para padişah bastırıp, hutbe okutuyor.
