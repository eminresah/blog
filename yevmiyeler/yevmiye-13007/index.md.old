Yevmiye 13007
=============

:date: 2016-04-09 01:15:40 +0300

.. :author: Emin Reşah
.. :date: Wed Mar 18 22:34:54 EET 2015 
.. :dp: 13007


Neden çalışıyoruz? 

Başkaları çalışıyor, onlar çalışmamız gerektiğini söylüyor. Biz de onlara
benzemek için çalışıyoruz. (Çalanlar da çalanlara benzemek için çalıyor,
oynayanlar oynayanlara benzemek için oynuyor.) Mantıkî açıklaması var
tabii. İnsanlara benzer şekilde yaşamak, *acayip* olmaktan daha güvenli. Bununla
beraber bu mantıklı açıklamalar ne kadar *anlamlı*?

------

Sabah yazılarının tuhaf bir durumu var. Bunların hiçbirinin nereye gideceğinden
habersizim. Aklımdan ne çıkacağını bilmiyorum. Buna rağmen çok merak ettiğimi de
söyleyemem çünkü o *kaşınma* hissi olmadan güzel yazı yazamadığımı
düşünüyorum. *Kaşınma* dedim ama beyninin içinde. Düzenli yazıda o yok. Yazılar
bana yavan geliyor.

-----

Sabah Saroyan'la ilgili bir podcast dinleyerek işe geldim. Ermeni edebiyatı
numuneleri. Bitlis'li bir Ermeni, ailesi California'ya *göç* eder. Hikayeci
olur. Amerikan edebiyatının meşhurlarından William Saroyan.

Podcast'te bir öyküsünü de okudular. İki Ermeni'nin karşılaşmasıyla
alakalıydı. Ermenilerin durumu acaba hep böyle mi? Bizim pek de rağbet
etmediğimiz toprakları, ki Bitlis'ten bahsediyoruz, bu kadar övmelerinin
altındaki mesele *onların* olması mı? Bazen, gitmeselerdi ve mesela amaçlarına
ulaşıp bir Ermeni devleti kursalardı, oraların şimdikinden daha iyi durumda olup
olamayacağını düşünüyorum. Teorik olarak mümkün ama pratikte değil. Onların da
bizim kadar *Türkleşmiş* olduğunu, kendimizden şikayet ettiğimiz konularda
bizden çok da farklı olmadıklarını, sürgün edilmiş olmalarının meydana getirdiği
toplumsal *post travmatik bozukluk* emaresinden olmak üzere bu topraklara bu
kadar kafayı taktıklarını düşünüyorum. Şu an Amerika'da veya Fransa'da yaşayan
Ermeniler, tarih başka bir şekilde cereyan etseydi, bulundukları ülkelerdeki
kadar hayattan memnun olabilirler miydi? Bir devlet sahibi olmanın sorumluluğu
olsaydı sırtlarında, savunmaya para ayırmak zorunda kalsalardı, asker olmak
zorunda olsalardı, etraflarının düşmanla çevrili olduğunu düşünselerdi, *her
gittikleri yerde gazete çıkaran* bir millet olabilirler miydi?

Tarih başka şekilde cereyan etseydi, tabii, ne ben ben olurdum, ne onlar onlar
olurdu; ancak dinlediğim gördüğüm kadarıyla hayatlarının en önemli eksenini
soykırım dedikleri olay meydana getiriyor. İnsanların bu halde olanına üzülmekle
beraber biraz da acırım. Bir komşumuz vardı, biz tanışmadan belki yirmi sene
evvel iki kızını trafik kazasında kaybetmiş. Kadınla ilk konuşmanın içinde
bundan bahseder, sonraki konuşmaların hepsinde de bir şekilde kızlarına hala yas
tuttuğunu hissederdiniz. Devamlı bir dövünme hali. Genel durumu ve sağlığı çok
kötü değildi. Buna rağmen devamlı bir yanma. Ermenilerin durumu da biraz onu
hatırlatıyor bana. İçten içe mütemadiyen yanan millet. 

Tabii bunda devlet ve toplum olarak bizim de payımız var. *Hiçbir şey olmamış
gibi yapalım* deyince, onlar böyle davranıyor ve *biz öldük bittik tükendik,
bizi kestiniz, mahvettiniz* diye başlıyorlar. Kısmen doğru, ancak sayıların ve
olayların giderek abartıldığını tahmin ediyoruz. Konu tarihten çok mitolojiye
yaklaşıyor. Her mit gibi, arkasında tarih olsa da, asıl değerini çarpıcılığından
alıyor.

Ermenilerin verdiği 1.5 milyon şeklinde bir sayı var. Türkiye *kaybolanların* en
fazla 250-300 bin olduğunu söylüyor. Bu da az değil velakin o zamanki Osmanlı
nüfusunu düşününce, eğer öldüğü iddia edilen kadar Ermeni vardı ise, tehcirin
*haklı* olduğu sonucu çıkıyor biraz da. Çünkü Rusya lehine isyan edebilecek bu
kadar büyük bir topluluk tüm savaşın seyrini değiştirebilirdi. Amerika'nın çok
daha ufak Japon nüfusuna İkinci Dünya Savaşı sırasında neler yaptığını
biliyoruz.

Bizim yanlışımız, bunların açıkça konuşulmaması ve çözüm olarak susmayı
görmek. Maksatta muhtemel tazminatın önüne geçmek de var ama kırk senedir
Kıbrıs'ta tazminat meselesini *çözdürmemiş* bir milletin ahfadı olarak yüz yıl
önceki olaylardan bu kadar korkmanın manası yok. Mesele bize de hayli tanıdık
olan gurur meselesinden ibaret aslında. Yaptın, yapmadım, katilsin, ben katil
olmam, o toprak benim, bu toprak benim...

*18 Mart 2015*
