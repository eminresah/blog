Title: Yevmiye 13946
Author: Emin Reşah
Date:  2017-09-19 23:13:53
Dp: 13946
Status: published
Image: /img/header-46.jpg


Aziz ve muhterem biçareler. Ruhzedeler. Sarhoşken bilip, ayıkken unutanlar.
Pejmürde kavaşeler. Manasız terkiplerin manalı dengesizlikleri. 

Yedi iklim, dört sakız. Hiç almıyorsun buralardan feyiz. Neden alayım? Kime
sarayım? Kiminle yanayım ben bu aşka?

-------

Okumanın insan beyninde meydana getirdiği tahribat. Birinci sebebi, kelimeleri
dünyaya dair bir işaret olmaktan çıkarıp, kendi manalarını kendi oluşturan,
kendilerinden mürekkep bir dünyaya hapsetmek. Sonunda kelimelerin anlamları
sadece diğer kelimelere işaret etmeleri sanılıyor. Dünyaya dair anlamları
kayboluyor ve *okuyan* insan da, dünyayı daha çok değil, daha az tanımaya
başlıyor.

--------

Burada arada sırada andığım gibi, insanların kültür namına meydana getirdikleri
her şey tavus kuşunun kuyruğu cinsinden, belli normlara uyarak ilgi toplamayı
hedefleyen faaliyetler. Tavus kuşunun kuyruğunun *amacı* ne kadar basitse,
kültürlü insanın amacı da basit. Basit olmalı. 

Bunu söyleyince kızarlar: *İndirgemecilik* diye bir laf var, öyle yapıyormuşuz.
Neticede *sanat* dediğimiz şeyin temelinde, güzel olduğunu insanların da kabul
ettiği (veya kabul ediyormuş gibi yaptığı) bir takım işler yok mu? Bu *güzellik*
de ancak ilgi çekince anlam buluyor demek. İnsan olmasaydı, gökyüzü ne kadar
güzel olursa olsun bir *sanat eseri* olmayacaktı, o halde insanın olmadığı
yerde, bir sanattan bahsetmek de imkansız.

Bu *imkansızlık* adem mahiyetinde bir imkansızlık. *Sanat sanat içindir* diyen
kişi de, bu sanatını çağdaşları olmasa veya aynı coğrafyada bulunmasa da
insanların arasından kendini anlayacak biri olduğuna inanarak yapıyor. *Ben bir
sanat yaptım ama kendim de beğenmedim* diyeni bilmiyorum. 

--------

3. binyılın ilk yıllarında, kendini kadın ve sanat murakabesine vermeye
hazırlanan bir insan olarak, her akşam bir iki kelime yazmak istiyorum.

--------

Konu olarak nedir? Shelley Kagan'ın *Ölüm* dersleri var, Yale'da. Onların son
derslerini seyretmemiştim, onları seyrediyorum. Ölüm etrafında dönen felsefe
dersleri. Aslında bütün felsefenin bir yerde böyle olması lazım, çünkü felsefe
yapan da bunu ölüme *çare* olsun diye yapıyor bir yerde.

Diyor ki mesela, ölümden sonrası *yokluk* olduğuna göre, *olmayan bir şeyin
kötülüğünden* bahsedebilir miyiz? Ölümün ertesinin yokluk olduğuna da aşağı
yukarı kani olmuş olmalıyız önceki derslerde. Eğer ölümden sonrası yokluksa,
evet, kötü bir durum yok, iyi de yok, herhangi bir durum yok çünkü. *Senden
önceki milyarlarca yıl nasıl geçtiyse, senden sonraki milyarlarca yıl da öyle
geçecek.*

Bununla beraber giderek giderek, *yokluk* nazariyesine mesafe koymaya başladım.
Kendime bulduğum psikolojik *destektir* belki, zor zamanlarda insanların ölümün
ertesinde her şeyi eşitleyen, hesapların denk geleceği bir zaman olduğuna
inanmaya ihtiyacı var. Gerçi böyle bir zaman olmasa da muhtemelen şimdikinden
farklı davranmayacağımı biliyorum ama var olduğuna kanaatim daha fazla. 

En azından, bu yeryüzündeki konunun, bundan ibaret olmadığını ve her şeyin
*hasbelkader* olmuş gibi görünmesinin bile *bir tuhaf* olduğunu düşünüyorum.
Kusursuz cinayet gibi bu, kusursuzluğundan dolayı muhtemel katili buluyorsun.
*Tanrı mükemmel olmasaydı, bir yerlerde parmak izi bırakırdı.*

Ancak Kagan'ın söylediğini de aşağı yukarı anlıyorum. Ölüm fikrinin ölümden
sonra pek anlamı olduğunu sanmıyorum. Ölüm hayattayken, hayata dair bir anlam.
Öldükten sonra insanın ölümle bir ilgisi de kalmıyor.


