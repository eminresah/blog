Yevmiye 13492
=================

:author: Emin Reşah
:date: 2016-08-29 18:00:13 
:dp: 13492 
:modified: 2016-09-07 21:57:00
:image: /img/header-92.jpg


*Türkiye'de bir şeriat tehlikesi var mı?*

*Şeriat* dediğimizde ne anlaşıldığına bağlı bu. Başı sonu mamur güçlü bir İslam
devletinin nasıl olacağı sorusunun cevabı yok. Bunun sadece insanları *daha
müslüman* yaparak çözülmesi mümkün mü, bilmiyoruz. Tepeden inen şekilde
yapılması mümkün mü, ondan da haberimiz yok.

Modern zamanlarda, diğer deyişle kağıt para icad edildikten sonraki zamanlarda
insanların bir *İslam devleti* tecrübesi olmadı. Olanlar da, dışardan
bakıldığında pek cazip görünen örnekler değil. Biri Suudi Arabistan, diğeri de
İran. Bunlar dışında adı *İslam Cumhuriyeti* olan mesela Pakistan gibi yerler
var ama onların da İslam adına uyguladıkları bizimkinden çok farklı değil. 

Türkiye'de hali hazırda dini bir hiyerarşi var. Din devletin kontrolü altında,
çünkü İslam kitapta durduğu gibi durmayan bir din. Ancak bizim yüzyıllar alan
ehlileşmemiz neticesi bu din, laik bir devletin *kullanabileceği* hale
dönüşmüş. Sorun var mı, var, ancak çözüm ne?

Çözüm dini devletten bağımsızlaştırmaksa, buradaki sorun, İslam'ın devletten
bağımsızlaşmasının mümkün olup olmadığı. İslam'ın toplum hayatına ilişkin
kuralları, devletin desteği olmadan, siyasi güçle uzlaşmadan çözülecek meseleler
değil. Zaten öyle olsaydı, İslam'ı devletten ayırmak çok kolay olurdu. 

Eğer İslam devletten bağımsız olamıyorsa, o zaman devletle ilişkisinin ne
olacağına bakmak lazım. Modern devletin ihtiyaçlarına cevap verebilecek
düşünceler üretmeden, bir *şeriat* hedefi ne demek? Devletin bu ihtiyaçları
*kafasına göre* görmeye devam etmesi demek. Diyelim *kağıt para* konusunda
devlete yön verebilmek için bunun dini anlamının, mesela karşılıksız para
basmanın hükmünün anlaşılması lazım. Bugün böyle bir fikir olmadan, modern
devletin nasıl çalıştığı ve İslamî manada nasıl çalışabileceğini anlamadan
girişilecek bir *şeriat* tecrübesi, muhtemelen, modern devlet + İslami sos
şeklinde cereyan edecek ve ortalıkta cari *ideolojilerin* İslam'la
*delillendirilmesi* dışında bir yere varmayacaktır. Olan da *şeriat* fikrine ve
onu ideal kabul edenlere olacaktır.

Dahası bugün mesela şeriatı referanduma sunsan, kadınların kahir ekseriyeti,
erkeklerin de yarıdan fazlası karşı çıkar. *Şeriat* insanlar için adalet
anlamına değil, başka anlamlara geldiği sürece de, güzellikle, gönül rızasıyla
böyle bir talebin hayata geçirilmesi mümkün değildir. Gönül rızasıyla olmasın,
*devrim* yapalım diyenler de, müslümanın müslümana karşı devrimin nasıl
gideceğinin hesabını yapamayanlardır. Bizde bir *devrim fikri* geliştirilmiş,
olgunlaştırılmış değil, geleneğimizde böyle bir fikir yok ve o sebeple,
dayanacak yer olmadan bu işe girişmeninde anlamı yok. 

Hasılı, Türkiye'de yakın vadede bir *şeriat* tehlikesi yoktur. Bunu isteyenler
olabilir, hayalini de kurabilirler, ancak insanların ekseriyeti bu yolda düzen
değişikliğini arzulamadıkça pek yavan bir hayalden öteye
gidemeyecektir. Şeriatın adalet anlamına geldiği, geleceği, modern devletin de
sair şartlarıyla İslam'ın boyunduruğuna dahil olacağı bir fikir üretmeden,
hasılı, kimsenin *kalkışmayı* düşünmemesi yerinde olur. 

