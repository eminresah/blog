=============
Yevmiye 12767
=============

:date: 2014-11-23 02:18:14 +0200

.. :Author: Emin Reşah
.. :Date:   12767

*Ramazan'ın başlangıcıyla ilgili şüphemi*, Diyanet'in açıklamasını yapan
Din İşleri Kurulu üyesi Prof. Ahmet Yaman'a gönderdim. Kendisi sağolsun
bana bir link yolladı. Flash çalıştıran bilgisayar bulamadığım için
haritalara bakamadım, ancak hilalin nerede görüneceğine dair böyle bir
çalışma varmış. Ben de yeni öğreniyorum.

http://www2.diyanet.gov.tr/DinHizmetleriGenelMudurlugu/Sayfalar/Haritalar.aspx

Bu konuda söyleyeceklerim bitmedi ancak müstakil bir yazı yazmak daha
iyi olacak.

--------------

YouTube videolara *bahşiş* imkanı getiriyormuş. Acaba ben de siteye
bahşiş kutusu koysam mı.

--------------

Erteleme hastalığından kurtulmam için sanırım işlerimi azaltmam gerek.
Kendi kapasitemi, bitirebileceğim işleri kafamda fazla abartıyorum. Aynı
anda ellisekiz işe başlayınca, bazıları tabii ki kalıyor.

Bunun üstesinden gelmek için de veri lazım. Neyi ne kadar yapıyorsun ve
sonra ne kadar erteliyorsun? Günde ne kadar çalışabiliyorsun? Uykudan
kısarak çalışmam mümkün değil. Bunu kaç defa yeniden tecrübe ettiğim
halde, içimi dolduran *yeni işe başlama iştahını* dizginleyemiyorum.

--------------

Yirmi senedir daha az uyumak için mücadele ediyorum ve kaybettiğimi
kabul etmek zorundayım. Sanırım uykuyla mutluluğum arasında doğrudan bir
ilişki var, oğlumdan gördüğüm kadarıyla bu genetik bir durum. Artık
yenildiğimi ve uykuya *muhtaç* olduğumu kabul etmem gerekiyor. Tamam,
paramın yarısından fazlasını (doğrudan ve dolaylı) devlete verdiğim
gibi, ömrümün üçte birini de uykuya vermem gerekiyor. Uykusu ödenmiş
ömür *kutsaldır.*

--------------

Her gün üç şey, okumak, yazmak ve yürümek. Diğerleri tali konular.
