Title: Yevmiye 13543
Author: Emin Reşah
Date: 2016-08-12 18:30:12 
Dp: 13543 
Image: /img/header-43.jpg

### Ebediyete Bölünen 

İslam ümmeti Hz. Peygamber'in vefatından beri bölünmekle meşgul. Hemen değilse
de, 30 sene içinde iki fırkaya, oradan da giderek daha çok fırkalara ayrılmış. 

Bunların bir kısmı, önemli bir kısmının asıl sebebi siyasi. Ehl-i Sünnet/Şia
ayrımında olduğu gibi, önce ayrılık, sonra farklılaşma yaşanmış. Dini ayrılık
çok defa siyasi ayrılığı *açıklamak* için kullanılmış. 

Ancak bunları söylemenin bugün için bir faydası yok. Ümmet birbiriyle mücadele
içinde, çoğu birbirinin kuyusu kazan binlerce gruptan müteşekkil. Bir insanın
*onlarınki yanlış, benimki doğru* demesinin de manası yok, çünkü herkes bunu
söylüyor. Belki bazıları bazılarından daha doğru, bazıları daha yanlış, ancak
aralarındaki meseleleri çözmek için iki taraftan da daha bilgili (ve çoğunlukla
daha güçlü) olmak gerektiği için kavgalar daim, birlikler nadir. Herkes uçsuz
bir deryadaki kayıklarında, diğerlerinin kayıklarını batırmak için sallamakla
meşgul, bir yandan da başkaları onların kayıklarını sallıyor, kimsenin de bir
yerden tutunabildiği yok ve herkes kendi kayığının *ahirette en güvenli*
olduğunu iddia ediyor.

*Ebediyeti* konu edinen, *ölümsüzlüğün* nasıl olacağını anlatan fikirlerde
*kıyıcılık* normal belki, ancak bizimkisi giderek *zehirli* bir hal
aldı. İnsanlar tekfir için bahane arıyorlar. En ufak bir farklılık tekfire sebep
olabiliyor ve bunun getirdiği de aslında *tekfir* kavramının anlamını kaybetmesi
oluyor. Dinden çıkmakla itham ettiğin bir insanı, bunun hukuki taraflarıyla
muhatap kılamayacaksan, ağzından bu ithamın çıkmasının pek de bir anlamı
olmuyor. 

Dahası bu geleceğe dair de pek bir umut vermiyor. İnsanlar Türkiye'de bir İslam
devleti *olasılığını* konuşuyor ama müslümanlar birbirine bu kadar kıyıcı iken
bunun gerçekten iyi bir fikir olup olmadığını söyleyemiyor. Eğer İran veya
Arabistan tarzı bir yerse kastedilen, zaten böyle bir fikri bu topraklarda kabul
ettirmek hemen hemen imkansız ve bir sebebi de, halkımızın bu konularda
*alimlerden* daha arif olması. Dinin belli taraflarını, hükümlerini kullanarak
da barışı bozmak niyetinde olanlar, dinin Türkiye'de aslında ne anlam ifade
ettiğini ve kimsenin sırf dini saiklerle birbirini öldürmek istemeyeceğini
anlar.

-----

Bu konularda en büyük derdim, insanların uygulamadan veya ahlaktansa, *ben de
sizdenim* anlamından öteye geçmeyen *itikada* önem vermeleri. Allah'ın birliği,
ahiret günü, (ASvS) Hz. Muhammed'in nübüvveti ve risaleti gibi temel konulardaki
itikat değil bu, daha çok *kader meselesi*, *kabir azabı*, *arşa istiva*,
*Kur'an'ın mahluk olması* gibi doğrudan günlük hayatı etkilemeyecek, insanın
sorumluluklarını değiştirmeyecek konular. Bunlarda bir taraf belirtmenin tek
anlamı *ben de falanca grupla, alimle aynı şeye inanıyorum* demek.

Bu da *ne kadar abid olursan ol, itikadın düzgün değilse...* diye giden
açıklamalardan kaynaklı. Bu fikrin kaynağı da herhalde zamanında Mutezile'nin
*iki menzil arası bir menzil* fikri gibi, amelle imanı doğrudan bağlayan bir
duruştan uzak kalmak. Yani evveliyatında bu barış için düşünülmüş, insanların
itikadı varsa, amellerinin/günahlarının kurtuluşları için engel teşkil
etmeyeceğini söyleyen görüş, bu *itikadın* dallanıp budaklanması sonucu tam aksi
yönde etki etmeye başladı. İnsanların amellerine bakıp, onları *tekfir* etmekten
de daha basitçe, *falanca doktrine inanmıyorsan, bizden değilsin* oldu. Bu
*akidelerin* insan yapısı doktrinler olduğunu söylemek, çoğunun zamanın
felsefesinin etkisiyle, o zamanki problemlere cevap olarak oluşturulduğunu
söylemek bile insanın *itikadın bozuk* diye suçlanmasına sebep. 

Buna mukabil müslümanların derin bir uygulama/amel problemi var. *Doğru itikad
anahtardır* diye başlayınca, ondan sonra amele atıf da yapsanız insanların
duyduğu baştaki oluyor. *Lailaheillallah diye kurtulmuştur* diye bir garanti
verdiğinizde, insanlarda *neden namaz kılmaya uğraşalım* diye telaffuz
etmedikleri ama tembelliklerinden anlaşılan bir düşünceyi destekliyorsunuz. 

Çıkış yolu nedir? İtikad tartışmalarına, falanca imam şunu dedi, filanca ayet
bunu dedi tartışmalarına girecek değilim. Hem mesleğim değil, hem haddim
değil. Ancak şunu söyleyebilirim: İnsanı daha faziletli yapmayan itikadın ne işe
yaradığını merak ediyorum. *Faziletli* üzerinde kelime oyunu yapmaya gerek yok,
ahlaken dürüst olmasından bahsedelim mesela.

Kişinin Arş'a istiva veya Kur'an'ın halkı konusunda itikadının sağlam olması,
daha dürüst olmasına ne şekilde etki ediyor? Veyahut şunu soralım: Bu konularda
fikri olmayan, bu soruları sormayan veyahut pek de karar vermemiş ama yalan
söylemeyen bir insan mı daha makbül bir müslümandır, yoksa bu konularda
*itikadı* gayet sağlam olan ama dürüstlük konusunda pek sağlam bulunmayan biri
mi? 

Şunu söyleyebilir: *Bu ikisi arasında bir tercih yapmak zorunda değiliz, hem
itikadı düzgün, hem dürüst olması gerekir.* Evet, bu gerekir, olması gereken
odur ancak hayat bize her zaman bütün *gereklileri* vermez. Bu sebeple bizim
yaşarken tercihler yapmamız gerekir, insanları değerlendirirken, bugünlerin moda
tabiriyle *liyakatle* değerlendirirken, liyakatin ne olduğuna bakmamız
gerekir. Müslümanlığını değerlendirdiğimiz adamın en çok dürüstlüğünü mü, yoksa
*Arş'a istiva* konusundaki fikirlerini mi araştırıyoruz?

Ben birincisi olmasını isterdim, ancak yaşadığım, gördüğüm kadarıyla bazısı
okumuş yazmış da olan insanların, *Arşa istiva* konusundaki duyarlılığının,
dürüstlük konusunda mevcut olmadığını gördüm. Diyecekler ki, *bu zaten veri,
insanların dürüst olması zaten gerekli, onun için biz bu konuya eğilmiyoruz.*
Acaba böyle mi? Şu gün, dünyanın halini, ülkenin halini düşünelim ve bunların
hangisinin daha mühim olduğuna karar verelim: Arşa istiva konusu mu, dürüstlük
konusu mu? Veyahut özelde, mesela FETÖ isimli örgütün Arşa istiva konusunda mı,
dürüstlük konusunda mı teklediğini soralım?

Hangisi?

Bu sorunun cevabını biliyoruz, ancak neden *bunların hepsi birden* demenin
aslında bir cevap olmadığının üstünde biraz daha duralım. İnsan zihni ve iradesi
sınırlı, sabrı sınırlı. İnsanı *Arşa istiva* konusunda eğitirseniz, bunun önemli
olduğunu söylerseniz, bunu diğer önemli konuların hilafına yapmanız
gerekiyor. Bizde bir *öncelik mekanizması* yok, namazdan soran insanlara *5
vakit* demeyi biliyoruz ama *en önemlisi bir vakit de olsa kılmandır* demek zor
geliyor, *bir sabah namazının farzı, ömründeki bütün bayram namazlarından daha
önemlidir* demek zor geliyor, *hangisi önemli* deyince, *o da, o da* diye cevap
olmayan bir cevap.

Hayatımı öncelikleri düşünerek geçiriyorum. Tembel bir insanım, enerjim az, bunu
en uygun yere sevketmem gerek ve ne yapmam lazım? Diğer insanların böyle bir
problemi olmayabilir, ancak ben en önemli ibadet neyse, onu yapmaya çalışıyorum,
ahlaken en önemli kriter neyse, orada doğru olmaya çalışıyorum. Tıpta *etkili
minimum doz* diye bir kriter var, ben de dini konularda *etkili minimum dozu*
arıyorum. Gördüğüm kadarıyla bu önceliklere dikkat eden kimse yok veyahut şöyle
söylemeli, eğer bir insan dini konularda konuşarak itibar kazanıyorsa, *hoca*
oluyorsa, ondan zaten böyle bir öncelik sıralaması beklemek yanlış. Adamın
hayatı insanlara yeni sorumluluklar yüklemek ve (bazı durumlarda) Allah'a da
kim/ne olduğunu öğretmek üzerine kurulmuş. En iyi hoca, öncelikleri net hoca
değil, *o da iyi*, *bu da iyi* diye binlerce vazifeyi aktarabilen hoca. Doğru,
bunların hepsi iyi fakat *benim durumumda* hangisi en iyi?

Tembelliğinden, vakit bulamayışından veyahut *Kur'an'da 5 vakit yok* dediğinden
dolayı günde 3 vakit namaz kılan biri mi daha iyi, yoksa *günde 5 vakit farzdır*
deyip, bunların hiçbirine uğramayan mı? Ehl-i Sünnet *savunmasına* baksan, bu
ikincisi birincisinden daha iyi. 3 vakit kılan adam çünkü *dini içten yıkmaya
çalışan* bir din düşmanı. Öteki ise *sade bir günahkar.*

*Bizden olan binamaz, bizden olmayan musalliden eyidir* anlamına geliyor
bu. Belki lafzen kastedilen bu değil ancak sonuç buna çıkıyor. Ondan sonra da
çok şaşırıyoruz, *insanların sözleriyle amelleri hiç birbirini tutmuyor*
diye. 

Namaz örneğinde, şahsen 5 vakit namazın farzlığı konusunda bir kuşkum
yok. Tartıştığım konu da bu değil, ancak biri gelip, *falanca adam 3 vakit
kılıyor* dediğinde, ben o adamı ne yapacağım, nasıl göreceğim, derdim o. Yoksa
Hanefi fıkhı namazla ilgili ne söylüyorsa, ben de söylerim. Burada sorun
yok. Ancak konu, neticede bunları bilen ama farklı şekilde davranan, belki
farklı bir *İslama* inanan birine nasıl davranacağım. Veyahut *hiç namaz
kılmayanla* mukayese ederken, nereye koyacağım. 

Bunu düşündükçe zaman itikadı *sorunlu* amelin, ameli *sorunlu* itikaddan daha
mühim olduğuna kanaat ediyorum. Kolay formüle edilemeyebilir, ancak biz bu
*işin* başında, Hz. Peygamber'in nelere önem verdiğine bakarken, *amelin* itikad
ayrıntılarından daha mühim olduğunu görebiliyoruz. Diyecekler ki, *şirk
konusundaki itikad daha önemli değil miydi?* Evet, ancak *şirk* konusundaki
itikad yukarıda saydığım *ana itikad başlıklarına* girer. Ancak bunlarda da
insanlardan *sadece inanmaları* değil, inandıkları gibi yaşamaları
beklenmiş. Yani kimse kalkıp da, *ben sana inanıyorum* deyip kurtulmamış, bunu
bir *hayat değişikliğiyle* desteklemiş. 

Şimdilerdeyse, daha çok *ateş bize sayılı birkaç günden fazla dokunmayacak*
ayetindeki *biz* misali, *falancalar şunlara şunlara inandığı için bizdendir ve
onlar da buna inandıkları için günahları için ateşte kalacaklar ama nihayetinde
kurtulacaklardır* diyoruz. Müslümanlığı amelden çok itikada bağlayınca, ister
istemez bir kabilecilik başlıyor. Falanca şuna inanmıyor, o zaman *kafir*,
filanca buna inanmıyor, o halde *fasık*, öteki *müşrik*, beriki
bilmemne. Bunların sonu yok ve tartışılan konuların, itikadî ayrıntıların bir
çözümü de yok. *Arş'a istiva* konusunu ancak gidip bakarak veya *yeni vahiyle*
çözebilirsiniz. *Yeni vahyi* geçelim, *vahiy* zaten zor bir konu, arşa gidip
Allah orada mı, her yerde mi diye bakmaksa muhal. O halde bunun doğrusunu nasıl
bileceğiz?  *Sözlükle* mi? Sözlüğün gelenekten daha sağlam olduğunu nasıl
bileceğiz? Falanca alimin görüşüyle mi?  Onun yanlış düşünmediğini nasıl
bileceğiz? Hasılı uygulamada bir fark yaratmayan konuların hepsi *kabilecilik*
için payanda haline geliyor. *Bizim mezhep şuna inanıyor, bizim mezhep doğru, o
halde senin mezhep yanlış, sen de zındıksın* şeklinde akan bir çok *tartışma*
var.

Bunların ekseriyetinin temelinin *siyasi* olduğu kanaatim eskiden beri
vardır. İnsanlar önce kabilelere ayrılır ve sonra bu kabilenin diğerlerinden
neden daha üstün ve ileride olduğunu formüle eder. Bizim tarihteki
*sünnileşmemiz* de bu şekilde olmuş, İran'ın şiileşmesi de böyle. Ancak buradan,
*bunların önemi yoktur, hepimiz kardeşiz* anlamı da çıkmaz. Aslında tersine,
bunların siyasi bölünmeler olduğunu kabul edince, insanların ayrı kalmak
istedikleri ve dinin bu tarafının *dil* gibi görülmesi gerektiği anlamı
çıkar. İnsanlar nasıl ki farklı diller konuşmakla birbirinden üstün olmaz,
itikat temelli farklılıklar da kendi başına bir üstünlük meydana
getirmez. *Üstünlük sadece uygulamadadır.*

Eğer bir adamın/toplumun itikadı, onu uygulamada daha iyi yapmıyorsa, daha
dürüst yapmıyorsa, Allah için çalışmaya sevketmiyorsa, hakkı hukuku korumayı,
genel olarak insanların huzurunu gözetmeyi daha makul kılmıyorsa, insanlar
toplumun adil olduğunu ve birbirlerine adil davrandıklarını *hissetmiyorsa*
orada itikat bozukluğu vardır. Bu itikat bozukluğu da bizatihi içerikten değil,
içeriğin uygulamaya sevketmeyecek kadar yavanlaşmış, ezbere dönüşmüş
olmasındandır. İnsanlara *itikatın sağlamsa kurtulursun, yoksa ebediyen
yanarsın* demek, mesela, bu ezberi kavileştiren bir doktrindir.

-----

Bir de *dinimizi içten yıkıyorlar* saldırısı var. Buradaki asıl komik olan da,
zaten insanları uygulamaya sevketmeyen bir itikadın yıkılacak da bir tarafının
olmayışıdır. Batı adına bizi içten yıkmaya çalışanlar varsa da, maaşlarını boşa
almaktadırlar çünkü İslam ümmeti bölünme ve boş kavgalar yapma konusunda, bir
Batılının düşünebileceğinden çok daha yaratıcıdır. Bugün Türkiye'deki İslami
iklime baktığımızda mesela, birbirini en ufak konularda farklılıklar yüzünden
devamlı surette kötüleyen, şirkle, küfürle itham etmekten neredeyse zevk duyan
onlarca fırka olduğunu görebiliriz. 

Bir insanı şirkle itham ediyorsanız, elinizde siyasi güç olduğunda onun canı ve
malının helal olacağını söylüyorsunuz demektir. Şirk sadece *itikadi* bir mesele
değildir, bunun hukuki ve siyasi gönderimleri de mevcuttur. Aslında hukuki ve
siyasi tarafı, itikadi tarafından daha mühimdir çünkü Hz. Peygamber, tanım
itibariyle müşrik olmalarına rağmen Hristiyanları *müşriklikle* itham etmedi,
onların kategorisi farklıydı.

Bu durumda söylediklerimizin *nihai* gönderimlerine bakmak lazım. Bunlar oyuncak
kavramlar değil. Ayrıca bir takım farklı inançlar geliştirmek, Allah'ın zatıyla,
Kitabın anlattıklarıyla, hükümleriyle ilgili farklı çıkarımlar yapmak mı *dini
bozmak* anlamına gelir, *Allah'a ve ahiret gününe inandığı* ve bu inancıyla
tutarlı yaşadığı halde birbirini öldüren gruplar mı? Dine zarar verecek olan,
Allah'a hesabını vereceğini düşünceleri ifade eden insanlar mı, yoksa bu
düşüncelerden dolayı birbirini öldüren insanlar mı?

İnsanların birbirini itham ettiği, *dini içten bozmak*, kimsede olmayan bir güç
vehmediyor. 1 milyar insanın bir şekilde mensubu olduğu dinin bu kadar kolay
*değiştirilmesi* mümkün mü? İçten gelmeyecek, insanları ikna etmeyecek
söylemlerin dini değiştirmesi mümkün mü? Bunu bir grup için yapsa bile, İslam'ın
genelini değiştirmek mümkün mü?

Ayrıca İslam gücünü Allah'tan ve mensuplarının *doğru yaşamasından* alan bir
din. Eğer bazı mensupları doğru yaşamayı bırakırsa, onların yerine *doğru
yaşayan* diğerleri varis kılınmış. Tarih boyunca hep böyle olmuş. Bazı
fırkaların bazılarından daha yanlış olacağını kabul ediyorum ama birilerinin
yanlışta ısrarcı olması, kendi sonlarını getirmekten başka neye yarayabilir?

-----

*İslam'da vahdet* temalı yazılar okuduğumda, bunların hemen her zaman *benim
önem verdiğim fikirler etrafında vahdet* anlamına geldiğini gördüm hep. İnsanlar
vahdete çağırırken *Ehl-i Sünnet* üzere vahdete çağırıyor veya *Kur'an* üzerine
vahdete çağırıyor veya bunun gibi belli bir anlayış etrafında vahdete
çağırıyor. 

Ben bunun *minimum* halinin *Allah'a ve ahiret gününe iman* gibi çok basit bir
anlayıştan daha ileri olmasının *sürdürülemez* olduğu kanaatindeyim. Daha küçük
gruplar, daha büyük fikirler, mezhepler, isimler etrafında birleşecektir ancak
*genel* dediğimizde ortak paydanın büyük olması daha önemlidir. İnsanlarla
birleştiğimiz nokta bu olduğunda, bunun üzerine önemli olanın *salih amel
işlemek* olduğunu söyleyebiliriz. 

Bunun üzerine başka ilkelerden bahsedip, bunların yetersiz olduğunu iddia
edenler olacaktır. Onların kendilerini daha başka ilkelerle tarif etmesinde bir
mahzur görmüyorum ama bu *minimuma* eklemeler yaptığımızda, birleştirmek yerine
bölecektir. 

Bir insan Allah'a ve ahiret gününe inandıktan sonra bu inancında samimi ise
doğru yaşamakla yükümlüdür. Doğru yaşamaktan kasıt da ilk olarak *ahlaklı*
yaşamaktır. İnsanın ahlakının temeli de, ahirette fiilerinden hesap vereceğini
kabul etmesidir. 

Diyecekler ki, *bunun üzerine ekleyeceğimiz başka doktrinler olmazsa, insanın
ahirete imanının anlamı kalmaz.* Biz de diyeceğiz ki, *ne münasebet?* İnsanın
ahirete imanı tamsa, diyelim kabir azabına inanıp inanmamasının fiillerine bir
etkisi olur mu? Kabir azabının varlığı veya yokluğunu tartışabilir, bir sonuca
varmaya çalışabilirsiniz. Ancak bu tartışmanın çerçevesini de *ahirete iman*
ilkesi oluşturacak ve tartışmanın *hesabını verebilecek* şekilde yürümesi tercih
edilecektir. 

*Allah'a ve ahirete iman* bir konuşma zemini meydana getirir. Bunun üzerine
birbirimizle konuşacak, doğruyu arayacak ölçüde bir ahlak oluştururuz. Bu ahlak
vasıtasıyla daha ileri doğrular bulmamız veya anlaşmasak da barış içinde bir
arada yaşamamız mümkün olur. 

Yoksa birbirimizle konuşmadan, tekfir edip, bombalayarak, sonunda insanların
*müslümanım* demekten utanacağı bir dünyaya doğru yol alırız. Allah bu
ikincisinden bizi korusun. 

### Felsefenin Amacı

Düşünmen gerekmeyen konuda düşünmene mani düşünce: Felsefenin amacı bu olmalı. 

Düşünmen gereken konuda düşünmek için çeşitli araçlar var. Geneline *bilim*
diyorlar ama sosyal bilimlerin de kendi içinde bizim *bilim* saymadığımız
araçları var.

Felsefenin amacı düşünmen gerekmeyen konuda düşünmek. Düşünmen gerekmiyor, çünkü
zaten konuyu nasıl düşüneceğini bilmiyorsun. Diyelim *şuur* (bilinç)
konusu. Makinelerin şuuru olabilir mi? Bunu düşünmek için gerekli araçlarımız
nedir? Bunu bilimsel olarak çözmemiz mümkün oluncaya kadar bu soru üzerinde
spekülasyon yapmaya devam edebiliriz ancak amacımız bu spekülasyonun spekülasyon
olduğunu ve oradan bir sonuç çıkmayacağını göstermek de olmalı. 

Bu da genellikle paradokslar gibi, dil ve mantık sorunlarını işaret ederek
mümkün. Veyahut din felsefesinin kötülük problemi gibi. Kötülük problemine
bakıp, *Tanrı yoktur* demek de mümkün ama asıl anlayacağımız, *Tanrı* hakkındaki
düşünce ve konuşmanın lisan gibi bir araçla yürütülemeyeceği olmalı. 

### Gülenizm

Böyle bir -izm var mı gerçekten? Benim yıllar içinde izlediğim adam, yanına
Kaide'den biri gitse Kaideci, tarikatçı biri gitse, tarikatçı, Nurcu gitse Nurcu
olan, menfaati neyi icap ettiriyorsa o tarafa yayılan bir adam. Bu hareket bizde
ezelden beri varolan *eyyamcı ve yavşak sağ* siyasetin, kendine bir rahip bulmuş
hali.

Batı'ya açılırken de, oradaki menfaatleri icabı Hristiyanlık öğelerini
kullandılar. *Efendim, bu adam gizli kardinal, bunları CIA ajanı.* Kanaatimce bu
sözler, bu şerefsiz hayvanları taltif etmek olur. Bunların bir şeye inandığı
yok. Hristiyan bile değiller, ajan olacak kadar bir fikre inanmışlıkları yok. 

Meczuba, Amerika'da da güvenen insanlar olduğuna eminim ancak onların da
kendilerine ılık ılık diyalog şerbeti verilmiş, İslam'ın ne olduğunu, içini
bilmedikleri için bu zavallının onda reform yapacağına kanmış bürokratlar
olduğuna inanıyorum. Naçizane sosyolojilerin o kadar kolay değişmediğine
inanırım. İslam'da *reform* yapmak, orta sınıf bir devlette kadroları ele
geçirip, insanları kendinden nefret ettirmek ve darbeye niyetlenip *sen cennete
gideceksen, ben cehenneme gideyim* dedirtmek değil. *Reform* yapacaksan, önce
insanları samimiyetine inandırmak gibi *ufak* bir problemi çözmek lazım, o da
böyle her gelene farklı bir yüz sunarak olmaz. 

Ol sebepten bu adamı ve onun basit bir fırsatçılık, menfaatçilik olan
*ideolojisini* gereğinden fazla abartmamak lazım. Buna destek olanlar da,
yetiştikleri kültür içinde hem dine, hem paraya en yakın olacakları nokta bu
*cemaat* olduğu için öyle yaptılar. Hepsinin *hizmet* deyince farklı şey
anlaması ondan, *bunlar iftiradır, biz darbe yapmış olamayız* düşüncesi de
ondan. Adam filin sadece bacağını tutmuş ve dişinin sivri olabileceğine
inanmıyor.

İlerisinin bir *Ahmediyye* olacağını düşünüyordum ama o kadar değer atfetmeye
gerek olmayabilir. Menfaat kavgasıyla birkaç sene içinde birbirlerini ezerek
sönüp gidebilirler. Allah onları rezil etti, istikbaldeki planlarını ve
kötülüklerini yerin dibine geçirsin.

### Entel-i Jartiyer

Bizde neden kafası çalışan adamlar hep komplo teorisi üretmekle meşgul? Dersine
çalışmayıp, sınavdaki soruda verilen bilgilerle *döktüren* öğrencilerin haline
benziyor bu. 

Hayatımız komplo teorilerinin en mantıklısının hangisi olduğuna karar vermeye
çalışmakla geçiyor. Bu işin böyle olmaması lazım. Bizim dersimize çalışmamız,
dünyanın tek bir kişinin, gizli bir kurulun, gizli örgütlerin değil, normal
insanların anormal toplamı tarafından idare edildiğini söylememiz. 

Basit açıklamalar çekici. Sansasyon üretmeye de geliyor. Darbeyi Erdoğan'ın
tezgahlaması, başkasının tezgahlamasından katbekat zor, seyrine baktığımızda
planı bir kişinin yapmadığını ve koordinasyonun topalladığını da anlıyoruz ama
aklımıza *fail* gelmesi gerektiğinde, *kesin o yapmıştır.* Baştan bu hükmü veren
insan için *delil* bulması da kolay. 

Komplo teorileri böyle çalışıyor. Önce bir hüküm veriyoruz, *11 Eylül'ü Bush
yaptırmıştır.* Sonra buna uygun deliller görmeye başlıyoruz. Aklın insana aklın
sınırlarını da öğretmesi lazım ama bunu daha çok *tecrübe* ve *tevazu*
öğretiyor. Bunlar yoksa, bütün dünyanın aleyhinize komplo olduğunu iddia edip
delil bulmak mümkün. 

### Dengesiz

Dengesizin biri bana *dengesiz* demiş. *Sensin dengesiz* demedim, umurumda da
olmadı. Aylardır aklımdan çıkmış. Spotify bana haftalık liste hazırlamış,
içinde sevdiğim bir şey bulamadım. O zaman aklıma geldi: Belki geçen haftayla bu
haftam arasında önemli bir zevk farkım vardır. Belki adamın dediği doğrudur,
belki dengesizliği bırak bipolar biriyimdir. 

### Türkiye İslamcılığı

15 Temmuz'da sokağa çıkanların bir kısmının meyhaneden çıkıp *Allah Allah*
diyerek tankları durdurduğunu söylediler. 

Bu aslında Türkiye'deki *Kemalizm* ve *İslamcılık* edebiyatının neden
tökezlediğini tek örnekle açıklıyor. Asıl derdimizin de bu iki mecra arasında
tercih yapmak değil, insanların *adil* olduğuna inandıkları bir sistemde
yaşamalarını temin olduğunu anlatıyor. Bizim *fikir adamları* işin kolay
tarafına, sembollerin ikamesi tarafına uğraşıyor. Semboller önemsiz değil, ancak
iş onlarla bitmiyor. İçki mesela bir sembol, onu ortadan kaldırmak mı, yoksa
içilmesine mahal bırakmayacak şekilde bir sistem mi diye bakınca, *İslamcı*
yasaklamak taraftarı ve insanın neden içtiğini, bundan ne anladığını ve neyle
ikame edeceğini hiç soruşturmayan bir kafa. 

Sistem bilincimiz yok. İnsan üreten (ve tüketen) sistemler kurmayı
bilmiyoruz. Böyle bir mefkuremiz yok. Onun için de Allah bize Batı'ya nasip
ettiğini nasip etmiyor.

### Fiillerden Mürekkep Dil

Sadece fiillerden mürekkep bir dil yapılabilir mi? Zor görünüyor, çünkü insanın
algısı *kalıcı* olanla ve *kalıcı* demek, *isim* demek. 

Bunu denemek isterdim. 

### Hakikat Sorumluluğu

Bir *hoca* bulup hayatımla ilgili tüm kararların sorumluluğunu yıkmayı
planlıyorum ama olmuyor. Çünkü böyle bir *hocayı* bulma sorumluluğu da,
hayatının sorumluluğu kadar ağır. 

Bu konularda tembellik ve kestirmelere başvurmak çok kolay. Ben de yorulduğumu
hissediyorum böyle *doğruyu kovalamaktan.* Birini bulsam, onun dediklerini kabul
etsem, adam nasılsa çok yanlış yapmaz, arada yaptıklarını da çaktırmaz,
savunurum. 

İnsanlar *hakikati bulma* sorumluluğunu yıkacak birilerini arıyorlar. Bunda
gayet başarılılar. Hakikati değil de, onu *bulmuş* birini bulup, sözünü dinlemek
daha kolay. Soru sormazsan kolay. *Gerçekten hakikati bulmuş olabilir mi?*
demezsen kolay.

Mezhep kavgaları ekseriyetle bundan çıkıyor. Konfor bölgesinden
çıkmamaktan. Bunun mesleği, tecrübesi ve ilmi gereği bizden daha çok bilen
insanları dinlemekle alakası yok, çünkü böyle bir *dinleyiş* bizi insan
olduğumuzdan ve dinlediğimizin insan sözü olduğundan uzaklaştırmaz. Doğruya
ulaşma sorumluluğunu devretmiş olmayız. 

Sorumluluk kimdeyse, kul odur. 

### FETÖ 

Örgüte para vermemiş, kanunsuzluk yapmamış kimseleri, bir zamanlar ettikleri
laflarla suçlamak tuhaf olmaya başladı. Buradaki kriter *para akışında veya emir
akışında rol almış* olması lazım, yoksa Erdoğan'a her muhalifi bu sepete
doldurmaya kalkarsanız, mesele sulanır ve bundan örgüt faydalanır. 

Emir ve para akışını ispat edemediğin yerde sus. 

### Açık Büfe Müslüman

Memlekette *İslam* deyince tabldot anlaşılıyor. Bir yere bağlanıp, oranın
yemeğini yiyor ve karşılığında oranın türküsünü söylüyorsun. 

Az sayıda *açık büfe müslüman* var. Ben de onlardanım. İşime yarar, beni daha
iyi yapacak bir şey gördüğüm zaman, nereden gelmiş olursa olsun alıyorum. Onun
için *bu adam neci* diyen soranlara cevap da bu herhalde: Açık Büfeci. 
