---
title: "Yevmiye 13454"
date: 2016-05-15 19:47:55
dp: 13454
draft: true
tags: []
---

Nihayetinde tembellik yapamayacaksan, çalışmanın ne manası var?

Çocuklar evde olmayınca kendimi hovardalığa vurdum. Gidip bir litrelik kola
aldım, çocukların yanında içmiyoruz ve biraz abur cubur. Sonra çocuklar varken
sadece Niloya ve Lego videoları seyredebildiğimiz YouTube açtım. Niyetim birkaç
teknik ders seyretmekti ama bana bir Mehmet Okuyan videosu önerince,
dayanamadım.

Seyredince anladım ki bu insanların uğraştığı konuların ekseriyetini lüzumsuz
buluyorum. Ben girmediğim sürece cehennemin şu an mevcut olup olmadığı veya
Hz. Meryem'in cinsel vasıflarının ayrıntıları beni hiç ilgilendirmiyor. Böyle
konuları insanların birbirine laf satmak amacıyla kullanmasını komik
buluyorum. Okuyan `Meryem a.s. hakkında söylediklerini
<https://www.youtube.com/watch?v=wS2wN_JNZVs>`_ açıklarken, *aslında bugünkü
aklım olsa bu konuyla uğraşmazdım* anlamına gelecek şeyler söyledi ama titr
olunca, benim kadar rahat *o zaman da neler saçmalamışım yav* diyecek hali yok.

Dese aslında, *o günkü programda maksadını aşan şeyler söylemişim, ben de
neticede aklı fani bir kulum, yanlış olmuş* dese, siyaseten bir artı
olacak. Belki işin akademik boyutu sarsılabilir, ama dini tartışmanın büyük
kısmı *bilim tartışması* değil *siyaset tartışması* gibi olduğundan önemsiz bir
konuda mağlup olduğunu kabul etmek, diğer konularda daha güçlendirebilir insanı.

*Dini hakikat* deyince, bunun *matematiksel hakikat* gibi olmasını bekleyenler
var. *Hakikat* deyince tek çeşidini böyle sanıyorlar, belki. Bu sebeple bu
işlerin içinden çıkılmıyor. Dini bütün bilginin yorum olduğu ve fani insanların
elinden çıktığını sık hatırlamak lazım. Buna *matematik* gibi davransanız da
matematik değil.

Diyelim *Hz. Peygamber kaç eşini boşadı?* diye bir soru sordu biri birine. Bu
basit sorunun bile, üzerine ittifak edilmiş bir cevabı yok. Taberi bir şeyler
söylüyor, modern *siyerlere* bakarsanız, başka şeyler söylüyorlar. Önemli bir
konu mu, değil, aslolan konulardan değil ama nisbi olarak basit bir soru. *Kaç
karısını boşadı?*

Buna karar veremeyen insanların, bundan çok daha ikircikli, ayrıntısı, ağı,
bağı, solu, sağı olan konularda sanki her şey çok netmiş gibi birbirleriyle
kavga etmesi tuhaf. Belki tuhaf değil, bilakis, mevzu karışık olduğundan
kavgalar bu kadar şiddetli geçiyor.

Şu soru aklınıza gelir mi: Neden müslümanlar arasındaki kavgalar ekseriyetle
müslümanlar ve diğerleri arasındakilerden daha şiddetlidir? Cübbeli'nin veya
Okuyan'ın Hıristiyanlara veya Ateistlere birbirlerine ettikleri kadar ağır
sözler söylediğini duydunuz mu? Duymadınız, çünkü konunun temelindeki zayıflığı,
yani, bu işin matematik olmadığını ikisi de biliyor. Ancak bu bilgi, onlara
yaptıkları yorumlarda bir *sekinet* vermiyor, *siz inanmasanız da, dünya
dönüyor* bakışı yerine, *bunu böyle anlamazsanız ahiretiniz mahvolur*
diyorlar. Dini tartışmanın tabiatı böyle. 

Konular ufaldıkça tartışmaların şiddetlenmesinin sebebi de, delillerin
zayıflamasından. Allah'ın varlığı konusundaki tartışmaya bakın, diyelim günde
kaç vakit namaz olduğuna dair tartışmaya. Teoride ilki daha önemli olduğu halde,
ikincisi daha şiddetli geçer.

İslam'ın anlattığının arkasında *matematik hakikat* bulunduğuna, ancak bu
hakikatin *telaffuz edilemez* olduğuna inanırım. Velakin *telaffuz edilemez*
deyip bırakırsanız, insanların büyük kısmı davul ve zurnaya kaçacağından, yine o
hakikate ihanet etmiş olursunuz. O sebeple hakikati tanıyan insanın vazifesi,
elinden geldiğince bunu anlatabilmektir. Belki söylediği yüzünden hakikat
değildir ama hakikate yöneltir. *Dinin* siyasete, matematikten daha yakın
olmasının sebebi de bu, konu insandan bağımsız değil.

*Ortada insan olmasaydı, Kur'an'ın manası olur muydu?* diye bir soru
soralım. Kitap insandan bahsettiğine göre olmazdı. O zaman Kur'an insanın
yaratılmasıyla aynı anda mı söylenmiş, yoksa ondan önce insanın vasıfları var
mıymış, yoksa Kur'an insandan sonra mı yaratılmış? Bunları nasıl bilebilirsin?
Bunu *matematik gibi* kesin nasıl bilebilirsin?

Bilemezsin. Çünkü, *insan olmasaydı Kur'an olmazdı* diyemiyorsun, *Kur'an
olmasaydı insan olmazdı* da diyemiyorsun. Bu konuyu tartışmazsın, *bilmiyoruz*
dersin, *gayb* dersin, üzerinde durmazsın. Ancak bu bize, din ve insanın
birbirinden ayrılmaz olduğunu da gösterir. Yani kitaba insanlardan ve onların
yaşayışlarından, geleneklerinden ayrı, matematik kitabıymış gibi yaklaşmak,
doğru bir usul değildir. Ancak bu doğru bir usul değil diye, Kitab'a sadece
insanların her daim anladıkları şekilde yaklaşmaya *mecbur olmak* da doğru bir
usul değildir.

Bu ikincisi, çünkü, insanların değiştiğini, artık başka dertleri olduğunu ve
*hakikatin* amacının bu dertleri çözmek olduğunu unutur. 100 sene öncesine
nazaran bile ne gibi bir dünyada yaşıyoruz, bu dünya yeni dertler üretiyor, eğer
sadece bildiğin hikayeyi anlatacaksan, hocalıktan palyaçoluğa dönüşmek çok uzun
zaman almıyor. Zamanın değiştiğini, insanların değiştiğini, farklı
yaşadıklarını, farklı çalıştıkları, farklı dertleri olduğunu göremiyorsan, artık
bilginin sadece mahalle imamından değil, kakofoniye dönüşen binlerce kaynaktan
geldiğini göremiyorsan ve bu *hakikatsizliğe* aşı geliştirmek aklına gelmiyorsa,
hocalık değil, palyaçoluk peşindesin.

Din adamının maksadı, insanların hakkı bulmalarına engel olacak tehlikelere
karşı aşı geliştirmek olmalı. Burada *hakk* dediğim, illa benim anladığım manada
*hakk* değil, anladığı hakk neyse o. Ancak vazifesini yapmaz, kafasını kuma
gömer, kitaplardan öğrendiklerinin hala cari olduğuna inanmaya devam ederse,
kendi hakkına da ihanet etmiş olur. Zihin konforunu imanla karıştırmak
tehlikelidir.

*Falancayı okuma,* filancayı düşünme,* *fulanı söyleme,* gibi *aşılar* bundan
önce faydalı olmuş olabilir, ancak bu devirde artık işe yaraması beklenmeyen
aşılar. Tasavvufun erkanı bundan önce insanları tehlikeden korumuş olabilir ama
bugün artık yanlış anlaşılmaya da, uygulanmaya da hayli müsait aşılar. Belki
bunların faydalı olduğu durumlar var, faydalı olduğu insanlar da var, ancak yeni
dertlere yeni aşılar da lazım. Bunun için de daha çok düşünüp, daha çok
çalışmak.


