---
title: "Murakabe 12856"
date: 2014-11-23 02:18:14 +0200
dp: 12856
tags: []
---

(Bunu 22 gün önce yazmışım. *Gündemle* alakalı değil.)

Ömür konusunda tercihin nedir? Kısa mı, uzun mu?

Hayırlı.

Adamın biri 75'ten fazla yaşamak istemediğini yazmış ya. Senin de böyle
üst sınırların var mı?

Yok. İnsanın böyle üst sınırlar koyması, sanki yaşamakla ölmek kendi
elindeymiş gibi hissetmesine mi sebep oluyor acaba? Bu adam şimdi istese
75'inde ölebilecek mi?

Kimin sözüydü, *istediğimiz zaman değil, o bizi istediği zaman ölürüz*
diyen.

Kimsenin sözü değildi sanırım, şu an uydurulmuş gibi duruyor.

Böyle bir laf vardı, neyse, işte oradaki gibi, insanın ölmeyi isteyip de
ölemediği de çok. İntihar etmek ayrı bir psikoloji ama insanın *ölsem
daha iyi olur* diyerek yaşadığı da çok oluyor.

Böyle yaşamış gibi konuşuyorsun.

Eski zamanlarda oldu tabii. İnsanın içine oturan acılardan sonra veyahut
umutsuzluğun tüm çıkışları tuttuğunu düşünürken.

Nasıl çıktın içinden?

Sabredip bekleyerek. İnsan bekledikçe buzulların nasıl eriyip,
duvarların nasıl yıkıldığını, hayalmiş gibi görülenlerin nasıl
gerçekleştiğini, kendini bir odaya sıkıştırılmış gibi görürken kapıların
nasıl açıldığına şahit oluyor. Her insanın dayanamayacağı cinsten acılar
vardır, bunların ömür boyu devam edenleri de var velakin yaşamaya engel
olup olmadığına biraz da insan kendi karar veriyor.

İnsan mum gibi eriyerek yanabilir veya sönebilir. Erimesi sönmek için
bahane değil yani.

İlla ki eriyecek. Hayat ayrılıklardan ibaret. İnsan bir doğuma,
kavuşmaya sınırlı süre seviniyor, mutlu oluyor ancak ayrılıkların acısı
daimi. Duygusal açıdan pek karlı bir durum değil, çoğumuz için değil
yani. Muhasebeleştirirsen görürsün: İnsan sevindiğinden çok daha fazla
üzülüyor. Hayat net zarar.

Neden devam etsin o zaman?

Yeni dertler edinmek ve bu acıların manalarını anlayabilmek için. Yeni
dertler, çünkü, eski dertlerin en rastlanan tedavisi. Acıların manası
da, sabrın ve şükrün açtığı kapıları keşfetmekle alakalı.

Aşık olduğu biri, kendisine yüz vermediği için hayatı zehir olmuş
birinin keşfedeceği ne gibi anlamlar olabilir ki?

İnsanın ve insana duyulan *aşkın* faniliğini keşfedebilir mesela.
Zamanın hangi yangınları söndürdüğünü keşfedebilir. Zaman insanların o
kadar da farklı olmadığını ve yine o kadar da benzer olmadığını öğretir.
Bunları keşfedebilir. Maşuğuna kavuşursa da öğreneceği şeyler var tabi,
belki kavrulup gittiği aşkının evlendikten sonra nereye kaybolduğunu da
keşfetmeye çalışabilir.

/Nereye düşürdüm bu aşkı?/

Bunların hiçbiri, yani kavuşulamayan veya kavuşulup da kaybolan aşk da
dahil hiçbiri, insanın az yaşamak istemesi için yeterli sebepler değil
gibi. Belki sağlıkla ilgili durumlarda insanın *öleceği* gelebilir, zor
hastalıklar çok, ancak bunların da ekseriyeti hayattan kaçmak için sebep
değil.

Yazıdaki adam, artık ömrün uzamasının *sağlık ömür* anlamına
gelmediğini, uzun yaşayanların genelde sağlıklarını kaybettiklerini
anlatıyordu.

Bu doğru. Tıp *ömür uzatmak* adına, bazı zamanlar insanların hayatını
zorlaştırıyor. Ancak yine de, doktorların ve hastaların ve yakınlarının
*tedavi olmaya çalışmak* dışında pek bir şansı yok.

Ötenazi gibi bir şans var?

Bunun tercihini yapmak sadece kişinin kendi elinde olmamalı. Bir insan,
hayat çok zorlaştığı için ölmeyi isteyebilir ancak insan sadece
kendinden ibaret değil. Etrafındakiler için de bir anlamı var, onların
da onun üzerinde hakları var. *Ben çok hastayım ve ölmek istiyorum* gibi
bir düşüncenin fiile geçmesi için bunun sorumluluğunu herkesin alması
gerek. Belki sevenlerin bir kısmı, yaşadığı hastalığa rağmen ölmesine
izin vermek istemiyordur.

Ölüm konusunda konuşurken, inançsız rolü yapmak da tuhaf oluyor bazen.

Ah, evet, bazen böyle gidiyor konuşma. İnsan ölümden sonra
yaşadıklarının hesabını vereceğine ve çektiği sıkıntıların günahlarına
kefaret olacağına inanıyorsa, zaten, hastalığı ne olursa olsun ne
kendini katledebilir, ne kimse için böyle bir müsamaha sunar. Mamafih
inançlı insanların zaten bu konuda aklında pek bir şüphe uyanmaz.
Sıkıntı Allah'tandır ve sabrı da, ecri de ondan gelir. Bu konuda fazla
spekülasyon üretemezsin yani.

Bir de insanın başkalarına imtihan olması durumu var tabii.

Eh, tabii ki. Yani hepimiz sağlıklı ve mutlu yaşayıp, bu mutlu ömür
bitince öleceksek, kim bizimle imtihan olacak ve biz kiminle imtihan
olacağız?

Allah imtihanlarımızı kazandırsın.

Amin.

