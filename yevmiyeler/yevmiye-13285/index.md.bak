---
title: "Yevmiye 13285"
date: 2015-12-08 22:20:50 +0200
dp: 13285
draft: true
tags: []
---

Düşündüğünü nasıl biliyorsun demiş? Bunu bilen kim? İnsan bir şeyi seyreder gibi
kendi düşüncesini seyredebilir mi?

Seyreden kim, düşünen kim?

Her ikisi de olabilir misin? Biri seni gözetliyor ve düşüncelerine
üflüyor. Onları gördüklerinle harmanlayıp aklından geçiriyorsun. İnsanın bildiği
kendisine üflenenle gelen? Bunu kim üflüyor?

Düşüncelerinin sahibi kim? Sen değilsen kim? Sensen, nasıl oluyor da, neyi
düşünüp düşünemeyeceğini bilemiyorsun. Cebimde bir kağıt parçası var ama onda ne
yazdığını bilmiyorum.

Cebindeki kağıt parçasını istediğin vakit açıp bakabilirsin. O seninse, böyle
bir imkanın var.

Düşüncelerimize geldiğinde, hepimiz *el yordamıyla* hareket edebiliyoruz. 

İbn Sina, hiçbir algısı bulunmayan, ne gören, ne duyan, ne dokunabilen bir
insanın bile düşündüğünü bilebileceğini söylemiş. Böyle biri ne düşünebilir?
Böyle biri düşündüğünü nasıl bilebilir?


