Yevmiye 13383
=============

:date: 2016-03-16 00:15:33 +0200

.. :author: Emin Reşah
.. :date: Sun Mar  6 01:14:27 EET 2016 
.. :dp: 13383 

Anlattığımı direkt anlatmayı tercih ediyorum. İstiare sanatı benim gibi odunlara
uygun değil. Telmihleri inşa edecek sabrım yok. Ne diyorsam onu diyorum ve bunu
göze sokmak tek yeteneğim.

Dün Zaman gazetesine kayyım atadılar. *Çok endişe verici bir gelişme.* Amerikan
elçisinin ağzına bakanların sözü bu.

Amerika, Suriye'ye asker göndermekten korktuğunu, bir zamanlar terörist saydığı
Taliban'la Afganistan'da uzlaşma aradığını gösterdikten sonra, artık buralarda
sözünün geçebileceğine nasıl ihtimal veriyor, anlamıyorum. IŞİD'le de çok uzak
olmayan bir vadede masaya oturursunuz demek ki.

Bu taraftaki müttefiklerinin kendisine pek güven duymadığını ve güven duyulmayan
ittifakın, keenlemyekün olduğundan habersiz mi? Ufuksuz siyasetçilerin sadece
bir sonraki seçimi düşünen siyasetlerinin ve onların elinde mevki peşinde koşan
kifayetsiz bürokratların bir imparatorluğu nasıl yalpalattığını görüyoruz. Ne
yapmaları gerektiğini bilmiyorlar ve bilmediklerini de hayli belli
ediyorlar. Ergen bir millet olduklarından Avrasya'nın şartlarından habersizler,
insanların burada binlerce yıllık husumetleri olduğunu ve eski düşmanın iki
günde dost olmayacağını göremiyorlar.

Misal, İran'la yakınlaşmaları ve bu sorunu ortadan kaldırmaya niyetlenmeleri
güzel, ancak İranlıların onlara dost olmayacağını ve İran'la yakınlaşacağım
derken, diyelim İsrail'le bozuşmanın onlara net zarar yazılacağını
anlamıyorlar. Ben bu ikisini de sevmeyen bir Türk olarak bunu anlıyorum ama
Birleşik Devletler'in herkesi menfaat penceresinden gören politikacıları
anlamıyor. Ergen devlet davranışları.

Bir de şu basın özgürlüğü, demokrasi ve falan ve filan edebiyatı var. Bunlar
konusunda Türkiye'nin pek iyi durumda olmadığını kabul edelim, ancak bize ders
vereceklerin de bizden iyi olduğundan emin değiliz. Assange denen bir adam
senelerdir elçilik hapsinde. Snowden çareyi Rusya'ya sığınmakta buldu ve bunlar
kadar gözönünde olmayan insanların akıbeti yargılanmak bile olmuyor. Türkiye'nin
yanlış yaptığı bir şey varsa, Can Dündar gibi adamlara doğrudan, yaptıkları işle
ilgili konularda takibat yapmak. Bu *yuvarlak gözlüklerine ve buğulu sesine
vurgun olduğumuz adamın* konuyla ilgili olmayan şekilde derdest edilmesi
mümkündü. Hayatını inceleyince eminim pek çok *ek yerini* bulurlar. Ona bir
demokrasi mücadelesi imkanı vermeden etkisizleştirmeyi öğrenmeleri gerek.

Ha, ben bu işlerin şimdiki gibi olmasından rahatsız değilim. Türk'ün *düz* olmak
gibi bir özelliği vardır, odun gibi konuşur. Yapacağı işi de bahaneye, sinsiliğe
vurmadan yapar. Kazancı da, kaybı da bundandır. Bizim taşralı, köylü siyasi
aktörlerimizin Türk'ün bu özelliğini taşıyor olmaları bende (artık) bir endişeye
sebep olmuyor. İnceldiği yere doğru gidiyoruz, bakalım nerede kopacak?

Siyasi konularda dönüm noktam Mısır darbesi oldu. Dünkü müsadere ve bugünkü
gösterilerde aklıma darbeden sonra *İhvan'a şiddet yakışmıyor* diye utanmaz bir
yazı yazan adam aklıma geldi. Aralarında erkek kalmamış gibi, sırf tribünlere
*başörtülülere zulüm* fotoğrafı göstermek için öne sürdükleri kızları görünce
*Hizmet'e şiddet yakışmıyor* dedim. Dedim evet. Allah onlara diğer Müslümanlara
yapmayı istediklerinden fazlasını yaşatmasın, ama azını da yaşatmasın.
