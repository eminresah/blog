---
title: "Murakabe 12876"
date: 2014-11-23 02:18:14 +0200
dp: 12876
draft: true
tags: []
---

Ne okuyorsun bugünlerde?

Susan Clarke'ın *Jonathan Strange and Mr Norrell* kitabını. Daha önce
bahsetmiş olabilirim, uzunca bir kitap. Başka bir şey okuyacak zaman da
bırakmıyor.

Hoşuna gitmiş herhalde.

Uzun zamandır böyle ince dokunmuş roman okumamıştım. Sakin ve uzun bir
roman. Fantastik konulardan nasıl bahsedilmesi gerektiğini gösteren bir
roman.

Fantastik kurgu mu?

#. yüzyıl başlarında Londra'da bir büyücü olduğunu anlatıyor. Onun

devlet hizmetinde çalışmaya başlaması ve bunun etrafında gelişen
konular.

Normal şartlar altında pek zevk alacağın bir konu değil.

Benim bu bilim-kurgu ve fantastik-kurgu *janrından* asıl derdim,
yaşadığımız dünyanın temellerinden ayrı kabuller yaptıklarında, bunun
altını dolduracak kadar konuyu işlemeyişlerinde. *İnsan* denen
edebiyatın asıl mevzuu yaratık, zaten tuhaf bir şey, çeşit çeşit
duygular, hayaller, düşünceler içinde yüzüyor. İnsanın kendini tanıması
bile bir süreç, bir çaba istiyor ancak bu kitapların ekseriyetinde, çok
farklı kabuller yaptıktan sonra, insan tarafının işlenmesi zayıf
kalıyor.

Uzaylılar ortalıkta geziyor ama insanlar işe gitmeye devam ediyor
mesela.

Onun gibi. Adam uzayda koloni kurduruyor, domuza benzeyen ama zeki
farklı bir tür canlıyla karşılaştırıyor ama kolonidekiler *Portekizli*
ve Katolik, kolonide de Katolik ahlakından falan bahsediliyor. Dünyanın
şimdiki halinden de beşbin yıl geçmiş veya ona benzer bir şey.

Yüz sene önceki Katoliklik bile şimdikine benzemezken.

Evet. Bunların bahsini yapıyorsan, altını doldurman gerekir. Tanrıdan
bahsedeceksen, uzaya çıkmış ve dönmekte olan bir adamın, diyelim uzay
boşluğuna düşmüş veya bir gezegenin yörüngesindeki bir Katoliğin
yaşadığını, düşündüğünü anlatmak da yeter. Bu inançlarda da yeterince
*macera* var.

Anladım sanırım. Bu kitapta o sebeple aradığını bulmuş gibi.

Evet. Büyü yapmak mesela o kadar kolay değil, sonuçları o kadar kesin
değil. Gerçekten bir büyücü olsa ve bu büyücü sadece hava durumunu
değiştirebiliyor olsa, başına neler gelir? Bunun üzerine binlerce sayfa
yazabilirsin. Çünkü böyle biri tek başına yaşamıyor, insan olarak
elinden her şey gelmiyor, yeteneğini kimin hizmetine sunacağı belli
değil, yeteneğini kimlerin kullanmak isteyeceği belli. Gerçek dünyada,
değil dünyadışı durumlar, bir adama piyango çıkması bile hayatındaki her
şeyi, bütün fikirleri, inançları, çevresini değiştirir.

Evet, gerçeğin romanlardan daha ilginç olmasının sebebi de belki budur.
Yazar romanını yeterince işlese, duyguları, olayları ve kişileri
derinliğince verse, belki okumanın *saat zayiatı* olarak görülmediği
eserler de bulabileceğiz. Velakin bunlara pek de rastlamıyoruz.

