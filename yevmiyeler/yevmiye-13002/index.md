Yevmiye 13002
=============

:date: 2015-02-22 22:04:43 +0200

.. :author: Emin Reşah
.. :date: Wed Feb 18 21:14:56 EET 2015 
.. :dp: 13002 

Zihnimde gül A-.

-----

Klavyem geldi. Çatır çutur sesler çıkararak yazıyorum, filmlerdeki
klavye seslerine benziyor. Açık ofis için uygun olmayabilir ama
akşamları geldiğimde seslerin kulağımda kaldığını ve elimin de o
klavyeyi aradığını hissediyorum. İlk bilgisayarımın klavyesi sanırım
böyleydi, o zamanlar şimdiki cins *membranlı* klavyeler çıkmamıştı,
hepsi mekanikti. Onu hatırladı ellerim.

-----

Ofisi taşıdık. Eve yakın bir tarafa. *Patron* olunca böyle
imkanlarınız oluyor. Araba sürmekten ikrah derecesinde nefret ediyorum
ve sabahları 20 dakikada işe yürümek iyi geliyor. Yolumun üstünde bir
de mezarlık var. 

Mezar taşlarını okuyarak işe git.

-----

Eflatun'un Devlet'i ne kadar safça. Adamın uydurduğu *soylu yalan*
bile safça. Yönetici sınıf mensuplarının ruhunda altın, koruyucu sınıf
mensuplarının ruhunda gümüş, avamın ruhunda bronz olduğunu söylüyorsun
ve onlar da buna kanıp yerlerinden memnun oluyorlar.

Eflatun bizim *çevrede* biraz fazla ciddiye alınıyor. Ben söylesem
*saçmalama* denecek şeyler, altında onun imzası olunca *büyük hikmet*
sayılıyor. İdelerin ne olduğu belirsiz, ona inanan başka her şeye
inanabilir.

Felsefe denen mesele, dünya ve içindekiler hakkında *kurallı bir
edebiyat* sayılabilir. Kuralların ne olduğunu *konuşmak* da mümkün
ancak *serbest* değil, *ilhama* göre felsefe yapılmıyor. Felsefenin en
azından *konuşulabilir* olması gerek. Üzerinde söz üretebileceğin
konularda felsefe anlamlı.

Sözün konu edinemeyeceği meselelerde, ideler gibi, mağara gibi
konularda ancak söyleyene *inanıyorsak* ikna oluruz. Bu da bir
peygambere iman etmek gibi duruyor daha çok. Eflatun'un söyledikleri
topu taca atmaya yönelik. İnsanın çemberi ve kareyi birbirinden nasıl
ayırdığını sorunca *ideler* diye cevap veriyorsan, oradan pek fikir
çıkmaz. 

Çünkü böyle bir cevap, gerçek bir cevap değildir. *İnsan nasıl insan
olur?* sorusuna *ruh sayesinde* demek gibi. Gerçek bir cevabı alıp,
koparıp, inceleyip, tekrar yapıştırabilirsin. Belki %100 açıklamaz ama
bunun gibi *bilinmeyene süpürme* yöntemi de kullanmaz. İkinci adımda
*ideler yenir mi?* veya *ruh nedir?* diyorsun ve söz doğruluğunu
hiçbir şekilde anlayamayacağımız şekilde ilerliyor. Onun için *oradan
pek fikir çıkmaz.*
