---
title: "Yevmiye 13397"
date: 2016-03-20 23:47:19 +0200
dp: 13397
tags: []
---

Bugün İstanbul'da yine bir terör saldırı oldu. Bu sefer muhtemelen Daiş'in işi.

Bir an üzüntümü bir kenara bırakıp, PKK'ya (veya benzeri sol terör örgütlerine)
sempati besleyen birinin *IŞİD analogu* gibi düşünmek istedim. Türk insanının
DAİŞ'e olan nefreti sınırlı. Batı'daki *kadın*, *kölelik* vs. propagandasını
bizde geniş çapta yürüten yok. (Henüz buradaki franchise'lara materyaller
gelmedi sanırım.) Bir Sünni olarak Alevi/Şii kesimin ezelden gelen Sünni
nefretini de taşımadığım için IŞİD benim için Tamil Kaplanları veya Kızıl
Khmerler gibi, bize bulaşmadığı sürece bulaşılmasına gerek olmayan bir örgüt
gibidir. Okuduklarımdan, Saddam'ın Baasçı Irak ordusunun sair unsurlarla
harmanlanmış bir reenkarnasyonu olduğuna kanaat getirdim ama uzmanı olduğumu
söyleyemem.

Neyse de, işte, farazi bir Daiş *anlayışlılığı* üreteyim de, PKK canlı bomba
saldırısı yaptığında onu *anlamaya çalışan* eşraf gibi bir iki cümle kurayım
istedim.

Cık. Olmadı. Mazur göremedim. Bu adamlar da şu ideoloji için savaşıyorlar, işte
efendim, bunların da idealleri var, yok Amerikan ordusuna, Esad'ın tanklarına
mani oluyorlar vs. vs. gibi bahaneler üretmeye çalıştım. Beş dakikalığına DAİŞçi
oluyum da, bir iki kelime edeyim şu yaptığı saçmalığı mazur görecek...

Hayır, olmadı. Nereden baksam ahmakça bir iş, katilce bir mevzu çıktı
karşıma. Hangi milletten olursa olsun, Amerikalı veya İsrailli olmuş, gidip
sivil öldürüyorsan kimseyi kurtarmaktan, dünyayı daha iyi bir yer haline
getirmekten veya bir takım ideolojilerden veya dinin emirlerinden
bahsedemezsin. İşin içinde karşılıklı bir vuruşma olmadığı sürece, hangi kavramı
nasıl esnetirsen esnet, teröre bahane çıkmaz.

Sivillere saldıranların bahanelerini tahmin ediyorum. Neticede mesela ben,
devlete vergi verdiğimde, bu devletin PKK'ya karşı yürüttüğü savaşa yardım etmiş
oluyorum. Onun için de, elimde silah olmasa da, PKK'nın savaşında bir
hedefim. Ankara saldırısı muhtemelen önemli ölçüde bir aptallık da içeriyordu
ama sivillere karşı girişilen eylemlerin genel bahanesi bu oluyor.

Yalnız böyle bakınca, yeryüzünde hiçkimse hiçbir durumda masum sayılmaz. Tarihte
de pek az masum insanla karşılaşırsınız. Sivil diye bir kavram kalmaz o
zaman. Çünkü bu kriteri bu kadar geniş uygulayınca, teröristin örgütüne biat
etmeyen herkes, bir şekilde düşmana yardım ediyor olur. Bunun, zaten katletmeye
azmetmiş ve bunun için fazla düşünmeyenler için önemli olduğunu sanmıyorum,
ancak bir yerde, bir bahane de gerekiyor olmalı.

Hasılı ben bu terörü ve onu destekleyenleri anlamadım. Askere karşı girişilen
silahlı mücadeleyi, benzerlerinden hareketle anlayabiliyoruz. Bu *aslanlar*
Kürdistan dedikleri coğrafyayı işgalgen kurtaracak. Bunun örneği çok, bahanesi
de bol. Ancak sivillere yöneldiğinde söylenecek bir söz yok.

O sebepten Ankara patlamasından sonra, bizdeki PKK'ya *yanlayan* zevatın
suskunluğunu, daha çok bir gerçeği kabul etmekteki *inkar* safhası gibi görmeye
meyilliyim. %10 oy almış bir partinin bütün seçmenleri terörü mazur gören
insanlar değildir. Öyle olsaydı zaten şimdiki kadar bile rahat olamazdı
memleket. Nüfusun %10'u ayrılıkçı terörü destekleyecek ve bir devlet olarak
bununla mücadele edeceksin. Zor bence.

O sebepten PKK ve HDP ilişkisine hala yokmuş gibi davranan, PKK eylem yaptığında
ıslık çalarak başka cihette gezen insanların, kendilerine yarattıkları dünyayı
ve inançlarını korumak için inkar ettiklerini ve bunun daimi olmayacağı
kanaatindeyim.

Aralarında tabii ki bunu operasyon maksadıyla yapan, işi ajanlık, tabiatı
şeytanlık insanlar da var. Bilinçli olarak PKK'nın terörünü gözden kaçırmaya
çalışanlar, siyaseten bundan medet umanlar da çok. Velakin muhaliflerin genel
hali, kötülükten çok aptallık ve inançlarına sıkı sıkıya bağlılık. İnkar bundan
dolayı, kötülükten dolayı değil. Zihni yetersizliğe, karakter eksikliğine veya
sabit fikre bağlanabilecek bir konuyu, kötülüğe bağlamak istemiyorum.


