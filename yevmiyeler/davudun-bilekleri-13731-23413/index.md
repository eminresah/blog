---
title: "Davud'un Bilekleri"
date: 2017-02-17 00:29:22
dp: 13731
featured_image: "/images/header-31.jpg"
images: ["/images/header-31.jpg"]
published: true
tags: ["geçmiş"]
---



Dünyanın en ünlü heykeli herhalde Michelangelo'nun Floransa'da yaptığı Davud
heykeli. *Hz. Davud* demeli miyim bilmiyorum, çünkü bizim için anadan üryan bir
heykelin *peygamber heykeli* olduğuna inanmak biraz tuhaf.

Hristiyan ve Yahudiler zaten *nebi* (prophet) olduğuna inanmadıkları için, *Kral
Davud'un* böyle *somutlaştırılmasına* o kadar da acayip bakmıyorlardır. Dahası
bizdeki ve onlardaki *peygamber* kavramı farklı, peygamberin onlar için
*antisosyal kahin evliya* gibi bir anlamı var, anlatılan Eski Ahit peygamberleri
genelde böyle. Onun için *biz (a.s) İsa'yı da peygamber sayıyoruz* deyince,
adamlar, *ooo, İsa hiç peygamber olur mu, bu hakaret sayılır* diyorlar.

Bugün [David’s Ankles | Davud'un Ayak Bilekleri](http://ift.tt/2byFj9G) diye bir
yazı okudum. Normalde ne kadar meşhur olursa olsun, bir heykelin zarar görme
ihtimali ilgimi çekmez ama yazı güzel bir yazıydı ve kendini okuttu. Heykelin
tarihini öğrenince de, kendi *beklemelerimi* düşünüp, azıcık rahatladım. Heykel
Michelangelo onu yapmadan evvel 30 sene bir bahçede beklemiş. Hayatına *modern
sanat* babında, yarı kesilmiş mermer bloğu olarak başlamış
diyebiliriz. Heykeltraşı doğmadan 11 sene önce sipariş edilen bloğun 130km
mesafeden getirilmesi 2 sene sürmüş. Bu blok gibi 6 metre yükseklikteki bir
mermeri, 1000 senedir kimse kesmiyormuş. Pek çok da şanssızlık, yanlış bakım,
kolunun kopması vs. yaşamış bu beşyüz yıl boyunca. 

Yazı insanların ilgisini muhtemel bir depremde ayak bileklerinden kopacak olan
heykele depreme dayanıklı bir kaide yapılması için çekmeye çalışıyor. Kaidenin
yapılması için Türk bürokrasisinden bile beter İtalyan bürokrasisinin keyfinin
yetmesi bekleniyormuş kısacası. Bu arada bir deprem olursa dünyanın en meşhur ve
*en mükemmel* heykelinin yıkılması muhtemel.

Bir an, bir müslüman istilasından önceki büyük bir depremde Avrupa medeniyetini
temsil eden bu heykelin yıkıldığı bir sahne canlandı gözümde. 


