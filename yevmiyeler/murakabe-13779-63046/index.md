Title: Murakabe 13779
Author: Emin Reşah
Date:  2017-04-06 09:57:24
Dp: 13779
Status: published
Image: /img/header-79.jpg

Memleket hayatta kalmak için hayat kaydırmak gereken bir yer. Bizim bu kadar
vahşi ve acımasız olmamız, aslında türdeşlerimize, kardeşlerimize karşı da pek o
kadar merhabetli olmayışımızın sebebi genetik mi, kültürel mi, nedir?

Kültürel deyince yeni ırkçılıktan bahsetmiş oluyormuşsun. İnsanların kültürleri
sebebiyle dışlanmasını söyleyenler, *ırkçılık* yapmıyorlarmış.

İkisi arasında çok fark var mı? Yani insan ırkını, genetiğini, rengini
değiştiremez ama kültürünü?

Büyük ölçüde kültürünü de değiştiremez. Diyelim 15 yaşına kadar aldığı bir
kültür var, bunu sonradan değiştirmesi çok zor, hayatını yeniden kurmak kadar
zor. Hayatının kaymasından sonra kurtulmaktan daha zor. Çünkü dünyayı bir
pencereden algılamaya başlıyorsun ve tüm etrafın da buna göre şekilleniyor.

Önyargılar...

Önyargılar ve diğerleri. Bilginin her türlüsü ilk başta bize başkaları
tarafından veriliyor. Bunun ırkçılıktan çok fazla bir farkı yok. Kültürel olarak
bir insanın daha aşağıda olduğunu söylemesi, bir insanın ırkçı olmadığı
anlamına gelmez.

Çünkü kültür de değişmez?

Evet, neticede değişebilir diyecekler ancak sundukları değişim formülleri ırk
değiştirmek gibi. Teorik olarak ırk da değişebilir, artık insanın ırkını
değiştirmesi de mümkün. Ne olacak, biraz ameliyat, biraz kağıt değişikliği
lazım. Bununla beraber kültür çok daha derine inmiş bir şey.

Bunu değiştirmek için çok büyük stres gerektiğini söylüyordu. [Charlie Munger'ın
bir yazısında...][munger]

Nasıl telaffuz ediyorsun adını?

Mancır gibi ama *mangır* demek de daha uygun belki, Meşhur Warren Buffett'ın
daha az meşhur ortağı.

Okumayı seven bir adam. Düşünce modelleri geliştirip, bunları yatırımda
kullandığı için zengin olduğu söyleniyor. Yazıda da insanın düşünce
zaafiyetlerinden bahsetmiş. Ancak sonunda Ivan Pavlov'un 1920'deki bir
deneyinden bahsediyor. Burada alışkanlıkların nasıl kırıldığıyla ilgili bir
gözlem var: Bunu çoğu psikoloji profesörü bilmez, Pavlov'un sadece şartlı
refleks konusunda çalıştığını sanır insanlar diyor. Devamında bu reflekslerin
nasıl bozulduğuyla ilgili de bir araştırma yapmış: Zor kazanılan alışkanlıkların
zor terkedildiğini söylemiş. Ancak asıl önemli kısım şu: İnsanların *kültür*
diyebileceğimiz inanç sistemlerinin ancak aşırı stresle akamete uğrayacağını
söylüyor.

Hmm. 

Bunun zımnen manası şu: Bir takım *teröristler* var, bunlar bizim medeniyetimizi
tehdit ediyor. Üçbin senedir bitmeyen *barbar belası.* Ama bu teröristlerin
inançlarını kırmak için onlara işkence etmek gerekebilir. Trump ilk seçildiği
sıralar *işkence işe yarıyor* diye bir açıklama yapmıştı: Ne konuda işe
yaradığını düşündüğünü kimse sormamış ama bilgi edinme konusunda değil
muhtemelen, insanları *kırmak* için işe yarıyor. Onları inançlarından
uzaklaştırmak için.

Daha keskinleşmelerine sebep olmaz mı?

Biz teorik olarak böyle söyleyebiliriz ancak işkence derken stres üreten
herhangi bir durum, illa fiziki zarar olması şart değil. Belki bazı fiziki zarar
insanı kavileştirir ama psikolojik tarafları da mevcut.

Gerçekten işe yarar mı? 

Pavlov'un deney köpekler üzerinde ve *stres* dediği Leningrad selinde,
kafeslerine su dolmuş, o. Boğulma tehlikesi geçirmişler. Hayvanların artık eski
tepkileri vermediklerini görünce bunun sebebinin yaşadıkları stres olduğunu
düşünmüş ve bunun üzerine de deneyler yapmış. Hepsinin bir şekilde *kırıldığını*
söylüyor. Bununla beraber insanlar üzerinde yapılmış bir deney yok, bildiğim
kadarıyla. Veya *bilimsel* deney yok. 

Oradan çıkan sonuç işkencenin işe yarayacağı yönünde. *İnançları* sıfırlıyor o
zaman. 

Evet. *Mahir Kafir için İslam'a Giriş* [(Savvy Kafir's Intro to Islam)][savvy]
diye bir kitaba baktım bir de. İnce bir kitap ve yaklaşık yarısına geldim ama
*müslümanlar kadın döver*, *müslümanlar intihar eylemi yapar* diye giden bir
önyargılar silsilesi dışında bir şey yok. Takiyye ve Dar'ul-Harp'ten bahsetmiş
ufak ufak ama takiyyenin şu sıralar aşk ilişkisi yaşadıkları Şia'nın bir kurumu
olduğunu söylememiş mesela. Müslümanların asıl dini vazifesi yeryüzünü ele
geçirmekmiş. Bunu yapamadıkları için duruyorlarmış yerlerinde. 

Niye böyle kitaplar okuduğunu sormayacağım. 

Birincisi sanırım Batı'da *ana akım* İslam görüşü artık bu olacak. İslam'ın bir
zamanlar Komünizm'in olduğu gibi *ideolojik düşman* olduğu yerde, hiçbir
müslüman rahat edemez. Dininden dönse bile *kripto müslüman* olduğu ithamıyla
karşılaşabilir. Bu gibi fikirleri anlamak için falanca politikacının sözlerine
değil, bunun gibi adını bile vermekten kaçınan adamların söylediklerine bakmak
lazım. İkincisi bunu yukarıda okuduğum Munger yazısıyla beraber düşündüm. *Bu
adamları ideolojik dinlerinden çevirmek için işkence mübahtır* demelerine az bir
zaman kaldı. 

Dünya bildiğimiz dünya olmaktan çıkacak diyorsun. 

Felaket tellallığı yapmak istemem, bununla beraber Batı'nın İslam ve
müslümanlara karşı bakışı birkaç politikacının oy devşirmek için istismar ettiği
olaylardan fazlası. Müslümanların da bunda payı var ama Batı da, (Müslümanlar
gibi) *kültürel olarak üstün* olduğunu düşünüyor. Bunda haklıdır, haksızdır
mevzuuna girmeden, bir yerde *en üstün* olduğunu düşünen iki kültür varsa,
aralarında çatışmanın kaçınılmaz olduğunu düşünüyorum. 

O halde birinin üstünlükten vazgeçmesi mi gerek?

Bunu iki tarafa da açıkça söyleyemezsin. Müslümanlara dönüp *yanlış yoldasınız*
mı diyeceksin, Batı'ya dönüp *kötüsünüz* mü? Buradan çıkış yolu muhtemelen
*sentez* olacak, yani müslümanların bir kısmı Batı'nın kriterlerinde Batı'nın
sunduğundan da üstün olacaklar. 

Ne gibi kriterler?

İşte bilim, sanat, medeniyet gibi kriterler. 

Bu mümkün mü? Afrika'dan sonra dünyanın en geri toplumlarından bahsediyorsun. 

Mümkün ama bir iki nesilde değil. Muhtemelen bir iki yüzyıl bu sentezin
gelişmesi sürecek. Uzun bir savaş bizi bekliyor. 

[savvy]: https://www.amazon.com/Savvy-Kafirs-Intro-Islam-Progressives-ebook/dp/B00ZK84UEE
[munger]: https://www.farnamstreetblog.com/2017/02/charlie-munger-wisdom/
