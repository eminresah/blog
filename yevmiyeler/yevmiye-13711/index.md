Title: Yevmiye 13711
Author: Emin Reşah
Date:  2017-01-28 00:27:20
Dp: 13711
Status: published
Image: /img/header-11.jpg

## 1

Yunan bağımsızlık savaşı sırasında Londra borsasında *Yunan Bağımsızlık
Hisse Senetleri* piyasaya sürülmüş. Yunan'a demişler ki, *savaşı kazanırsan, bu
borcu faiziyle ödersin.* Savaş alanındaki duruma göre hisselerin fiyatları
değişiyormuş. Savaş Osmanlı'nın tarafına döndüğünde, İngiltere, hisse
sahiplerinin menfaatleri icabı savaşa dahil olmuş bu sebeple. Ancak Yunanistan
bağımsız olduktan sonra bu tahvilleri geri ödeme imkanı olmadığı için ekonomik
olarak işgal edilmiş. 

Bağımsızlığa değmiş midir acaba?

Bu aslında bizim ve İngiltere'nin *siyasi fikir* açısından farkını ortaya
koyuyor. Neden dünyanın yarısından bir anda çekildiklerini de açıklıyor. İktidar
büyük sermayenin eline geçtikçe, onların iş yapma şekilleri, silahtan
uzaklaştı. Sınırlarımızdan girebildikleri sürece, o sınırların içinde hangi
bayrakların dalgalandığının bir önemi yoktu. Bugün de yoktur. 

Eskiden zenginlik doğrudan kaynakları ele geçirerek sağlanıyormuş. Artık
zenginliği yaratan insan becerisi ve sermaye. Madenler veya otlaklar kendi
kendine zenginlik üretmiyor. 

Biz hala memleketten çıkacak borun bizi zengin edebileceğine
inanıyoruz. Memleketin petrolü olsa kurtulacağımızı düşünüyoruz. Hayır. Belki de
başımıza gelen en büyük nimetin petrolsüz kalmış olmak olduğunu gelecek yüzyılda
anlayacağız. Ancak o eski düşünce şekilleri, bize atalarımızdan miras kalmış
*yağmacılığın* akisleri hala yakamızı bırakmıyor. *Destan yazdığın* silahı bile
şirketler yapıyor artık, onun için bile sermayeye muhtaçsın, muhtaç olduğun
sürece de ancak onların izin verdiği kadar bağımsız olabilirsin. 


## 2

Kendime kredim yok doktor, olanı da dünyaya yatırdım. 

Oturup, bir kelime, doksan dakika bir kelime etrafında, neler yapacağımı
düşünmek istiyorum. Yazmak, o gün neler yapabilirim ve bunlar ne kadar önemli?

Bugün ilk olarak namalum programda şekillerin tasnifiyle ilgili bir iki adım
atmam gerekiyor. Bir iki adımdan kasıt şu: Fotoğraf üzerindeki yazıları
buluyorum. Daha sonra bunları tasnif etmem gerekiyor. Tasnif etmek de insanın
kendine yakışanı giymesi gibi değil, programı kullanacak kişilere uyacak şekilde
tasnif etmek gerekiyor. Bu tasnif işi yapıldığında, bunların bir yere
kaydedilmesi gerek.

Hayatımın sıkıcı olduğundan bahsetmiş miydim? Kendimi sıkışmış gibi
hissettiğimden. Umutsuzluktan. İnsanın çalıştığı işte yalnız olması önemli bir
sıkıntı. Ben bunun üzerine başka yalnızlıklar da ekledim ve bir yandan da neden
kendime şaşıyorsam, bu sosyal medyaya bu kadar müptelayım diye. Benim kadar
hayatı tek başına geçen ve belki haftalarca görünen insanlarla anlamlı iki
kelime edemeyen birinin twitter'da laklak yapmaya çalışmasından daha normal ne
olabilir?

Kendime yasak etmeye çalışıyorum. Çok zamanımı aldığı oluyor, doğru. Yine de
yapmam gereken muhtemelen böyle yasaklar değil, daha makul ve daha anlamlı
ilişkiler kurmak. Konuşacak arkadaşlar bulmak. Bir yerlere gidip gelmek, vs. 

Ancak orada da *kim?* sorusu var. İnsalarla konuşma konusunda sıkıntım çok
büyük, çünkü ekseriyetin, ekseriyet derken %99.9'un anlaması (imkansız demeyelim
de) zor işlerle meşgulsün. O gün moralini neyin bozduğunu
anlatamazsın. *Yaptığım neural network'teki hatalara kırgınım* desen muhtemelen
gülerler. Bu bende *belki de yanlış işlerle uğraşıyorum, herkesin anlayacağı
tarzda işlere heves etmeliyim* düşüncesi uyandırıyor.

*Herkesin anladığı işler* de o kadar güzel değil. En başta, eğer bu mümkün
olsaydı, yani herkesin yapabileceği işleri yapmaktan keyif alsaydım, muhtemelen
onları yapmaya devam ederdim, diyorum. 

Bu böyle akıp gidiyor. Yazmak, insanı sakinleştiren yazmak. Dünyayı
sakinleştiren yazmak. Yazalım madem. 

## 3 

*İnsanın inandığı için ölmesi, inancını doğru yapar mı?* 

Buna *evet* demek zor, ancak insanların uğruna ölecek kadar bir inanca sahip
olması dünyayı değiştiren önemli bir güç. İnsanlara *uğruna ölecek hiçbir şey
yok* diyen, statükonun devamını temenni ediyordur.

Belki diyorum, bütün kurulu düzenlerde bu manada bir *laiklik*
vardır. İnsanların sadece kurulu düzenin korunması uğruna ölmesine *izin*
veriyordur, bunun için kahramanca savaşmaya. Veyahut, hiçbir şey için ölmeye
değmeyeceğini söylüyordur, bu sayede insanların ölerek bir şeyleri değiştirme
*imkanını* ellerinden alıyordur.

Ölmekten başka yol yok mu? Yaşayarak değiştiremiyor muyuz? Aslında sadece
yaşayarak değiştiriyoruz, kimse durduğu yerde intihar eden birine bakıp,
gözünden gelen yaşla reform yapmıyor. Ancak hayatı *uğruna ölecek gibi*
yaşamanın bir farkı var, o farkla değişiyor dünya.

İnsanların inançlarını ellerinden almak, onlara, *bu dünyada ne kadar yaşarsan,
ne kadar keyfeder, ne kadar güzel gün geçirirsen, o kadar karlısın* demek, bu
sebeple adalete sevketmiyor. İnsan zaten elindekini korumak varken ne adalet
riskini, ne devrim macerasını göze alır. Eğer onlara hayatın güzelliklerinden
dem vurur, sanatın incelikleriyle yoğurursan, kurulmuş düzenin devamı için güzel
tohumlamalar yapmış olursun.

Bizim sarsak düzenimizin, adına Türk devleti mi dersiniz, Türk toplumu mu, yoksa
başka bir şey mi, bu düzenimizin eksiği burada. İnsanlara terketmek
istemeyecekleri imtiyazlar vermek, onlara *sen burada rahatsın, değiştirmeye
çalışma* demek. Bunu yapmaya çalışıyoruz, eskiye nazaran daha iyiyiz ancak hala,
bir takım *kesin inançlılar* dünyayı tersyüz etmek peşinde.

## 4

İçinden geçenlerin hepsini kelime kelime yazsan mesela, dünyanın sonu mu
gelecek? Meydana çıkanların hepsini. Düşündüklerinin hepsini.

Tanrı'nın kendisinden başka bir şey olmadığını ve bizim de onun *çocukları*
olduğumuzu. Çocukları olsak da bizi tanımadığını. Bir karınca yuvasındaki
karıncaları neden tanımak istersin? Sonsuz bir güç bizimle neden uğraşsın?

Sonsuz gücün bizimle uğraşmasının tek makul gerekçesi, insanın ona varlığın
diğer çeşitlerinden daha yakın olması olabilir. Bu *yakınlık* bana Hinduların
Atman'ını hatırlatıyor, *insan kendini unutmuş Tanrı'dır.* Öyle ki Tanrı can
sıkıntısından insana dönüşmüş ve bizim hayatlarımızı yaşıyor, belki hakikatin
binbir tonuna dokunmak için. Belki hakikat bizim hayatlarımızdan aksın geçsin
diye değil, ona bir an tecrübe etmek için. Kendini bir an tecrübe etmek için.

Tanrı kendi kendini tecrübe etmek için bizden bazıları kılığına giriyor ancak
öyle bir kılık değiştirme ki, insan olduğunda hiçbir şey ona Tanrı olduğunu
hatırlatamıyor. Yani insanlıkla tanrılık birbirinden uzak, bir paranın iki yüzü
olabilir ama bu iki yüz birbirine asla kavuşmuyor.

Sonra çok unutkan bir insanın da yapacağı gibi aleme *post-itler*
yapıştırmış. Tanrı fikri, peygamberler vs. bu *hatırlatıcılar*. Ben şimdi
bunların gerçekten tanrının binbir yüzü mü, yoksa sırf post-it olsun diye
yaratıp bıraktıkları mı olduğunu bilemem. Bunu bilmek için onların yaratılışını
bilmem lazım, ama kendimi bile, bir post-it miyim, yoksa Tanrı mıyım
bilemeyeceğim için başkalarını hiç bilemem. Bir fark yok çünkü, Tanrı post-it
kılığına da girmiş olabilir.

Bunun sair hulûl felsefelerinden farkı şu: İnsan kendi de dahil hiçbir
yaratılmışın aslında Tanrı'nın hakikati tecrübe etmek için yarattığı *avatarı*
olduğundan emin olamaz. Kendini en iyi ihtimalle böyle *sanırsın* ama öyle olup
olmadığını mutlak manada bilemezsin. Çünkü insan Tanrı'ya ölmeden kavuşmaz,
öldükten sonra da insanın kendini bilmesinin zaten pek bir manası kalmıyor
anlaşıldığı kadarıyla.

İkinci fark da şu: Bazı insanlar sadece *otomat* olabilir, bazıları *hakikati
bulmak* için gelmiş olabilir, bazılarının görevi *hatırlatıcılık* olabilir,
bazıları öldükten sonra kaybolmayacak bir ruh taşırken, bazıları taşımıyor
olabilir. Bunları nasıl bilebiliriz?

Bir insan için geçerli olanın diğer insanlar için de geçerli olacağını düşünüyor
herkes. İnsanlar böyle bir garanti belgesiyle gelmiyor, bir insanda
öğrendiklerini diğerlerine uygulayamıyorsun. Dahası kendinde öğrendiklerini de
diğer insanlara uygulayamıyorsun. Belki şu içimde susmayan ses başkalarında
yoktur, belki onlarınki başka şeyler söylüyordur.

*Uzaylılar aramızda* diyorlar ya, belki *robotlar* da aramızdadır. 

İnsanların hem birbirinin aynı, hem birbirinden farklı olmasının bu kadar
açıklaması var mı?

## 5

Halep'in düştüğü haberlerinin geldiği gün yazıyorum bunları. Binlerce insanın
soykırım tehlikesi altında olduğu gün.

Böyle zamanlarda *yakınmayı* sevmem. Suçlu arayacak halim yok. Yüksek perdeden
konuşmaya başladığımda aklıma gelen ilk suçlular bizim yöneticiler oluyor zira,
çünkü düşmana *düşman* olduğu ve kendi bekasını senden üstün tuttuğu için
kızamazsın. Aciz olan bizsek kızamam.

Velakin burada bizim zevata da o kadar yüksek perdeden kızamıyorum. Geleceği
bildiklerini sanmıyorum, bilerek bu hale getirdiklerini de
düşünmüyorum. Beceriksizlik diyebiliriz belki, istismar da diyebiliriz, seçim
meydanlarına Halep'i malzeme etmeye gerek yoktu, bunun için kızabilirim. Ancak
bu genel politika pratiği adamın zaten, Gazze'yi de kurtarmadı ama zaten oy
toplayarak kurtaramazdı.

Bu mağlubiyetin siyasi sonuçları olacaktır. Diktatörleri devirmeye yeltenmeden
*desteği ne kadar* diye hesap etmemenin sonuçları, en azından benim nazarımda
olacaktır. Dünyayı ölerek kurtaramazsınız, doğru taraftaysanız belki kendinizi
kurtarırsınız ama dünya yaşayanlar tarafından idare edilir ve bizim gayemiz de
yaşamak ve yaşatmak olmalı.

## 6

Adamlar dünyanın parasını kazanıyor ve *dünyanın* itibarı ellerinde ama her gün
aynı şeyi giyiyorlar. Gördüğüm kadarıyla insanların *başarıdan* anladıklarıyla
başarılıların başarıdan anladıkları birbirinden farklı. Para da benzer,
*zenginlerin* paradan anladıkları, bizim ihtiyaçlarımız için kazanmaya
çalıştığımızdan farklı. O sebeple insanın parasıyla yaşantısı arasında doğru bir
ilişki yok. Anlatırlar ya, adamın sayısız evi varmış ama hala yer sofrasında
soğan ve çökelek yiyormuş, onun gibi.

Belki ölenlerin de *ölümden* anladıklarıyla bizim ölümden anladıklarımız
arasında böyle bir fark vardır: Öldükten sonra ölüm o kadar da kötü gelmiyordur?
Ölü nasıl hissetsin seni diyecek, nasıl bilsin kendinin ölü olduğunu. Taşlar da
taş olduklarını biliyorlar mı? Doğru bir itiraz bu, tabii, ancak taşın taş
olduğunu *hissetmesi* dediğimiz, bizim anladığımız şekilde bir his değil. Zaten
insan da o hissi bilmiyor, asıl insan, bu hayallere ve resimlere gömülü insan
kendindeki şeyin ne olduğunu bilmiyor. Yoksa kendiyle ilgili bu kadar hayal
kurup, sonunda hep hayal kırıklığına uğramazdı herhalde, değil mi?

## 7 

Din hayatın düzenini belirler demek, hayatın düzenini belirleyen neyse din odur
demektir. Bir yandan *dinimiz şöyle emrediyor* deyip, bir yanda da herhangi bir
batılıdan farklı yaşamadığında aslında *gerçek* dinimizin farklı olduğunu itiraf
etmiş oluyoruz. 

Bu tabii bir çokları için ağır bir söz, yırtıcı bir bakış açısı. İnsanların
hayatlarını ilahi bilgi ile *takdise* ihtiyacı var. Bizde, Katoliklerdeki gibi
*kutsama* yok ama insan psikolojisi yaptığı işin ilahi manada da anlamlı
olduğunu bilmek istiyor. *Din işte nasıl yaşıyorsan odur* demek bunun için çoğu
için iç kanatıcı gelebilir çünkü zamanın dini insanların yaşamalarını
sorgulamalarını da fazla istemiyor. Çok derine bakıp da manasızlığı görürsen en
iyi ihtimalle bir engel, kaldırılması gereken bir yük, yağlanması gereken bir
dişliye dönüşüyorsun.

Bunun yerine tersinden, yani, zamanın dininin, günlük hayattaki dinleri
*kutsaması* sözkonusu. Zamanın dini diyelim siyaseten demokrasiyse, İslam'ın
bunun içinde nasıl da yer bulabildiği, *aslında* nasıl *akla ve mantığa* uygun
olduğu anlatılıyor. *Pantheon'da sana da yer var.* 

Akla, bilime, demokrasiye uymayan bir fikrin, günümüzde yaşaması mümkün değilse
eğer, bu *patronun* akıl, bilim ve demokrasi olduğunu gösterir. Bize öğretilen,
bizim de öğrenmek zorunda kaldığımız bu.

Muamma şurada: Akıl, bilim ve demokrasi gibi modern kavramlar, sadece bir
tahkiyeyi (narrative) temellendirdiği için mi, yoksa kainatın temelini bizim
bilgimizden, diğerlerinden daha iyi ortaya koyduğu için mi *patron* haline
geldi. Eğer postmodern bir kafayla *birincisi* diyorsanız, yani, bilim aslında
sadece *hikayelerden bir hikayedir* diyorsanız, dinin de bunun yerini alması
mümkün kabul edebilirsiniz. Ancak benim gibi, daha modernist bir bakışla,
bilimin öz itibariyle daha kaliteli bilgi ürettiğini düşünüyorsanız, bilimin
patronluğunun kolay kolay yıkılmayacağını iddia edersiniz.

Bunun önemi şurada: Etrafımızda *İslamcı* olduğu iddiasıyla ortaya atılan pek
çok fikir var, aralarında farklar olakla beraber bunların hepsi temelde İslam'ın
diğerlerinden daha üstün bir bilgi sunduğunu kabul ediyor, bilim ve teknolojiyi
sadece *İslam'a ulaşmakta* bir araç olarak görüyor. Bir süredir bu çeşit bir
İslamcılığın fikren sonu olmadığını, bir yerde kendi açmazları, çelişkileri,
uyuşmazlıkları yüzünden üzerinde ittifak edilemeyecek bir noktaya kayacağını ve
özü itibariyle yıkıcı, parçalayıcı olduğunu düşünüyorum. Bugün İslam dünyasının
parçalanmışlığının sebebi, *metin* dışında bir hakem kabul etmeyişi ve metnin de
hakem olmaktan uzakta oluşu.

Kainatın, dış dünyanın bir *hakem* olduğunu, doğrunun (tek olmasa da) bir
kaynağı olduğunu kabul etmeden, bu parçalanmışlığın giderilmesi mümkün
değil. Ancak bunu nasıl kabul edeceğimiz ve sınırlarının ne olacağı bir
problem. Evrim teorisini mesela nasıl ele alacaksın, bir yandan hepimizin Adem
a.s.'dan geldiğini söyleyip, bir yandan da 2.5 milyon yıl önceki hominidlerden
nasıl bahsedeceksin? Bu ikiliği nasıl aşabilirsin? Aşabilir misin?



## 8

Zaman acıların ilacı mı? İlacı olabilir mi? Yoksa sadece yeni acılar getirdiği
ve insan zihni de acıların çetelesini hakkıyla tutamadığı için uyuşuyor mu?

İkincisi diyeceğim. Bazı acıların hiçbir zaman dinmediğini, kaybettiğiniz
insanların arkasından daima üzüleceğinizi söyleyeceğim. Ancak tabii ki uyuşuyor
insanın sinirleri, herkesin çektiği acıları görüyor, sonra başka acılar giriyor
araya, başka hayalkırıklıkları, ufak da yakın acı daha büyük geliyor. İnsan
topallayıp uyuşarak büyüyor.

Acıyla başa çıkma yollarını arıyorum, bunlardan biri ibadet, biri yazı, biri
tefekkür. İnsanın duygularının tartıp, sonunda boş olduklarını gördüğü cinsten
tefekkür. Belki aklına hiç acılarını getirmeyerek yaşayan insanlar da vardır,
eskiyi düşünmeden daha yeninin peşinde koşmaya çalışanlar ama onların da birgün
bu *rahatlığı* kaybedeceklerini düşünürüm. Yaşlanan insan artık *yenilikten*,
daha doğrusu yenilik dedikleri saçmalıklardan o kadar zevk alamaz hale
geliyor. Yaşlanan insanların başka acıyla başa çıkma yollarına ihtiyacı var.
