---
title: "Yevmiye 12835"
date: 2014-11-23 02:18:14 +0200
dp: 12835
draft: true
tags: []
---

Watts'ın ölüm hakkında söylediklerini düşünüyorum. *Doğmadan önce
nasılsa, öldükten sonra da öyle olacak* diyor. *Hayat yok ama buna
üzülecek de kimse yok.*

--------------

İnsanlar *ermekten* ne anlıyor diye merak ediyorum. Ermek *arzusunun*
insan için neden diğerlerinden daha *iyi* olduğunu anlamak. Derler ki,
evet, bu arzu da diğerleri gibi insanı kendine bağlar. Ancak bu arzu,
elindeki diğer dikenleri çıkarmak için kullandığın bir diken gibidir.
Arzuların eline batmış dikenlerse, bir diken alıp bunları
çıkarabilirsin. En son bu dikeni de atarsın diyor.

Analoji güzel değil. İnsan arzuları elinden çıkarabilse, zaten bunları
elinden çıkarmak için başka bir arzuya tutunmak zorunda kalmazdı.

--------------

Adler'in *güç muhterisi birey kendi yıkımını getirecek bir yola girer*
diye bir tesbiti var. Aklıma Erdoğan geldi. Ancak bu yıkımın *güç
ihtirasının* kendisinden değil, bu ihtirası doyuracak şartların herkes
için gerçekleşmemesinden kaynaklandığını düşünüyorum. Erdoğan'ın
bulunduğu pozisyonu çok arzu ettiği için insan kendi sonunu getirmez,
ancak onun için gerçekten uzaklaşırsa, yıkımı bu olur. İhtirasın kendi
başına yıkım getirdiği doğru değil, insanın kafeste tuttuğu arzularını
beslemesi de çok mühim değil, ta ki bu hayvanlar kafesten kaçıp, peşine
takılan insanı uçurumdan aşağıya yuvarlamasın.

--------------

Adler uzaklaşma veya yabancılaşmanın (alienation) toplumdan aldığını
ödemeyen insanlarda görüldüğünü söylüyor. Bu konuda da almak/vermek
ilişkisinin hayli naif ele alındığını düşünüyorum. Güç ve ihtiras gibi
bu da *herkes için geçerli* değil. Bazıları pozisyonları itibariyle
*devamlı alıcı* sayılabilir, bazıları da *devamlı verici*. İnsanın
kendine ve topluma yabancılaşması daha çok kendini algılayış biçiminin
yaşadığı hayata uymasıyla ilgili. Eğer insan *aldıklarını* hakettiğini
düşünüyorsa, topluma hiçbir şey vermese de yabancılaşmıyor ancak eğer
gördüğü en ufak iyiliği bile hakettiğinden emin değilse, aldıkları onu
yabancılaştırıyor. Bunların hepsi kafasında öz-resmini nasıl çizmişse
onunla alakalı.

Mutluluk da böyle. İnsanların kendileri için çizdikleri resimler var.
Kendilerini algılayış biçimleri var. Bu algılarına uygun yaşamadıkları
takdirde, dışarıdan o algıya nazaran *daha iyi* yaşadıklarını
söyleyeceğimiz halde mutlu olmuyorlar. Adam diyelim ayda 20.000 lira
maaş almayı haketmediğini düşünüyorsa, bu parayı ona vererek daha mutlu
etmiyorsunuz, daha çok endişe veriyorsunuz. Adam karşısındaki kadının
güzelliğini haketmediğini düşünüyorsa, ondan ayrılma endişesi, onunla
yaşamanın getireceği mutluluğa galip geliyor.

İnsan tuhaf. Mutluluk lineer bir *kaynak meselesi* değil. İnsanın
kendiyle arasının iyi olması, diğer tüm şartlara nazaran en önemlisi.

--------------

Vonnegut'un *Slaughterhouse-five*'ını okudum. Neredeyse *otobiyografik*
diyeceğim bir 2. Dünya Savaşı romanı. Kendinin aynen karakterlerden
birine dönüştüğünü değil, ancak bu romanın ancak o savaşı o minvalde
yaşamış biri olarak yazılabileceğini kastediyorum.

Müstakil bir yazı yazarım belki.

