---
title: "Bulunduğun Yer"
date: 2017-06-04 03:30:26
dp: 13838
featured_image: "/images/header-38.jpg"
images: ["/images/header-38.jpg"]
draft: true
tags: ["islam"]
---



Birkaç ay evvel Ayaan Hirsi Ali ile Sam Harris'in bir [podcast'ini][podcast]
dinledim. Hirsi Ali'yi daha öncesinden tanımıyorum ama anladığım kadarıyla
İslam'ın temelde kadına bakışının *aşağılayıcı* olduğunu, bunun da uygulamadan
değil, bizzat Peygamber a.s.'ın uygulamasından kaynaklandığını ve "kadın"ın
İslam'dan kurtarılması gerektiğini (vs. vs.) söylüyor. Somali, Suudiyye, Kenya,
Hollanda, Birleşik Devletler diye listelediği bir *yaşadığı yerler* geçmişi
olduğu için, böyle bir fikir anlaşılabilir.

Anlaşılabilir çünkü insanların fikirlerini ister istemez yaşadıkları konuma göre
değerlendirmeniz gerekiyor. Hayatı boyunca cinsel olarak kullanılmış,
ilişkilerini hep cinsellik temelinden yaşamış biri, başını örtüp, *evinin
kadını* olduğunda *özgürleştiğini* söyleyebiliyor. Hayatı boyunca kariyer
peşinde koşmuş, kendini hep bunun üzerinden anlatmaya çalışmış biri bir
manastıra kapandığında *özgürleştiğini* söylüyor. Hayatı boyunca dini kurallarla
çerçevelenmiş bir hayat yaşayan biri, *din yalan* dediğinde özgürleştiğini
söylüyor. Biz hangi konumdaysak, hangisine daha yakınsak, onu daha anlaşılır
buluyoruz. Birinin gibi manastıra kapanıp, *Tanrı'da özgürleştiğini* söylemesi
mesela bana çok garip geliyor.

Bu sebeple *İslam düşmanı* dediğimiz kişinin hangi konumdan, hangi tepeden
konuştuğuna bakıyorum. O tepe benim olmak istediğim bir yer mi? Orada bulunmam
kendim için, *sınıfım* için, sevdiklerim için bir anlam ifade ediyor mu?
Hayatını Türkiye'de geçirmiş bir Ermeni, *putlara hayır* diye başlayan dinin
Mekke'deki büyükçe bir küpe tapmaya dönüştüğünü söylediğinde, onun bu dini en
iyi ihtimalle ne kadar benimseyebileceğini düşünüyorum. Neticede Roma ve Yahudi
dininin aksayan taraflarını taşıyan Hristiyanlığın kafasıyla yetişmiş birinin
Tanrı'nın *kişisel* olması gerektiğini, yeryüzündeki işini *vücuda gelerek*
yapması gerektiğini düşünmesi normal geliyor. Ancak bu onun bulunduğu yerin
yanlış olmadığı anlamına da gelmiyor.

Kısacası insanları dinlerken, nereden, kim adına, hangi geçmişten gelerek
konuştuklarına bakmak icap ediyor. Hepimiz zamanın, geçmişimizin,
yaşadıklarımızın kölesiyiz, özgürlüğümüz de bu köleliği idrak etmekle geçiyor.


