12958
=====

:date: 2015-01-17 20:30:04 +0200

.. :author: Emin Reşah
.. :date: Tue Jan  6 12:57:55 EET 2015 
.. :dp: 12958 

Ali Ünal'ın bir köşe yazısı varmış. *Cemaat hata yapmadı mı* diye
sormak, Fethullaf efendiye hakaret demekmiş. Benim peygamberime
Hudeybiye'de *sen Allah'ın peygamberi değil misin?* diye sorulmuştu,
sonra onu sorana halife olduğunda *eğrilirsen seni kılıçlarımızla
düzeltiriz* denmişti. Bunlar hakaret değildi de, işleri hesapladıkları
gibi gitmeyince saf saf *hata yapmadınız mı?* diye sormak mı hakaret?

İlginç adamlar vesselam. Bence de hata yapmadılar. Vazifelerini yerine
getiriyorlardı. Asıl hataları vazifeleri konusunda kendilerinde
gördükleri vasıftır. Köpeğin ulumasında hata aranmaz, hata onu
ulumadan başka bir şeye çevirende.

-----

Yatmadan evvel ve kalkınca ilk işim yazmak olsun diye yatağın yanına
bilgisayar koydum. İnsanlarla fazla münasebette bulununca kafam allak
bullak oluyor. Bunu atlatmak için kendimi biraz yazıyla tedavi etmek
gerekiyor.

Bu neden böyle? Neden insanların arasına girince
etkileniyorum. Muhtemelen ayna nöronlarım fazla çalışıyor, oksitosin
merkezlerim beynimi boğuyor, kendimi memnun ama yorgun
hissediyorum. Bu yorgunluk onu *tatmayanlarca* anlaşılan bir yorgunluk
değil. Düşüncelerimi *temizlemek* gerekiyor.

Kendi düşüncelerini tedavi etmenin ve bunun mümkün olduğunca hapsız,
alkolsüz, yatmadan, ağlamadan, kendini harap etmeden yapmanın yolu
muhtemelen insanın öğrenmesi gereken en önemli tarafı. *Kendini
bilmek* faslında herkes için gerekli olan, düşüncelerinin nasıl
şekillendiğini ve bu şeklin nasıl verileceğini öğrenmek.

Yeryüzünde *sahibim* diyebileceğimiz tek şey düşünceler çünkü. Bunlara
*sahip* olmak ve onların sana *sahip* olmaması da, ancak onların nasıl
öğrenileceğiyle mümkün.

Moralimin bozulması gereken zamanlarda veya aşırı mutluluk
zamanlarında yazarak, kendimi bulandığım düşüncelerden, dipsiz kuyudan
kurtarmak. Hayatın *anlamı* bu olabilir. Hayatın anlamı.


