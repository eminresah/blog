Title: Yevmiye 13690
Author: Emin Reşah
Date:  2017-01-07 01:33:32
Dp: 13690
Status: published
Image: /img/header-90.jpg

## Kültür Hiyerarşisi

[Sam Harris'in Ayaan Hirsi Ali ile podcast'ini](https://www.samharris.org/podcast/item/the-borders-of-tolerance) dinlerken,
Ali halihazırdaki batı demokrasilerinde insanların kendilerini çok sansür
ettiklerini ve bilhassa İslam konusunda fikirlerini dışa vurmadıklarını
söyledi. Daha doğrusu İsviçre ile İsveç'i mukayese etti ve ilkinde insanların bu
konuları *dürüst* bir şekilde konuşabildiklerini ama İsveç'te *kendini
sansürün* çok yaygın olduğunu söyledi.

*Demokrasi* kendini sansürleme rejimi, buna değinmedi pek. Daha doğrusu temsili
demokrasi zaten demokrasi dediğimiz kavramın suyunun suyu, insanlar kendilerine
uygun birini seçiyorlar ve onların adına tüm hayati kararları bu seçtikleri
alıyor. Bu aradaki *redirection* bizi linç kültüründen, demogojiden, insanların
çeyrek akılla hayati konularda karar vermeye çalışmasından koruyor. Daha doğrusu
çeyrek akıllı insanlar yerine yarım akıllı siyasetçiler tarafından yönetilmek ve
bunların da arada sırada halktan oy istemesi ve buradan meşruiyet devşirmesi şeklinde bir sistem var.

Burada aslında bir *şov* dönüyor, halkın iradesini temsil edenlerin onun için,
onun adına, ona göre en iyi kararları alacağı kabul ediliyor ama bu test
edilmesi mümkün olmayan bir önerme. Kalabalık dünyada elimizden gelen en fazla
bu olduğu için test etmenin anlamı var mı, onu da bilmiyoruz. 

Ancak bunun yanında bir de *tolerans* (tahammül/hoşgörü) gibi de bir fikir
var. Bunun demokrasinin ayırdedici vasfı olduğu, demokrasilerde kültürlerin
birbirine saygı dyduğu dile getiriliyor. Yüzünden okuduğumuzda çok fantastik ve
güzel, insanlar birbirine hoşgörü gösteriyor, farklı fikirler siyasi olarak
yarışıyor, halk bu farklı fikirlerin temsilcilerini seçiyor ve onlar da devleti
yönetiyor. Oyh.

Ancak sorun bu fikirlerin aslında temel akışı, diyelim mülkiyet, ulus vs. gibi
bu demokratik *cereyanın* doğru akmasını sağlayan sistemi değiştirmeye yönelik
olduğunda ne yapılacağı? Demokrasiler nereye kadar tahammüllü?

Anladığım kadarıyla demokrasilerin tahammülü de, eskilerin imparatorluklarından
fazla değil. Hatta ulus fikri gereğince daha da az. Eskiden imparatorun tebaası
hangi dinden, kökenden olursa olsun, onun tebaası olmakla belli haklara
kavuşuyordu. Batının bugünkü hali bu seviyenin de altına düşmüş durumda. Buradan
nasıl bir *demokrasi methiyesi* çıkar bilmiyorum ama *dünyanın gördüğü en
toleranslı kültür* diyemeyiz. İnsanların birbiriyle girdiği çatışmaların önemli
bir kısmı, eskiden de, bugün de fikir çatışması değil, menfaat çatışmasıydı ve
bugün menfaatler düzenin devamını içerdiği için daha az çatışma çıkıyor
olabilir. Ancak bu barışın *tolerans* ve *kültür* kaynaklı değil, menfaat kaynaklı olduğunu da söylüyor.

Hangi devlet olursa olsun, kurduğu düzeni yıkmaya çalışmayan *farkı fikirlere*
saygı duyar. Eğer bir menfaat davası gütmüyor, bir siyasi plan peşinde
koşmuyorsa, adam tanrıyı inkar etmiş veya farklı tanrıya inanmış veya şu fikri
veya bu fikri savunmuş, çok mühim sayılmaz. Bununla beraber eskiden insanlar
birbirlerine çok daha bağımlı oldukları için, bu bağımlılık bir kültürel
sıkılığı meydana getiriyordu ve bunun da doğrudan siyasi sistemle bir işi
aslında yok. İnsanların eskiden daha az toleranslı olması, hem dağıtacak kaynakların azlığından, hem de insanların her konuda birbirlerine doğrudan muhtaç olmasındandı. Bugün insanları sadece maddi durumlarına bakarak değerlendirebiliyoruz, çünkü, hepsinin başında, elimizde standart bir ölçü var: Para. Paranın standart bir ölçü olması, *tolerans* açısından, muhtemelen kültürün ilerlemesinden daha önemli bir etki meydana getirmiştir. 

Günümüzde Batı'nın içinde bulunduğu kriz, aşağı mahallede (yani 20. yüzyılın
ikinci yarısında) kendi söylediği yalana, yukarı mahallede inanmaktan
kaynaklanan bir kriz. Düzene tehdit olmadığı sürece tabii ki göçmenlere de,
diğerlerine de saygıları sonsuz olmalı ancak bu sadece bir propagandaydı ve biz
de sanırım kananlar arasındaydık.

Batı bu krizi eski ulus devlet mantığına, kültür devleti mantığına dönerek bir
çözüm bulacaktır. Bize kalan hisse de, kimsenin toleransına, hoşgörüsüne muhtaç
olmama duası.

## Kürtlere dair bitmeyen yazı

İnsan Beşiktaş'taki gibi 40 kişinin bir bombayla öldürüldüğünü haber aldığı
zamanlarda, kendini *bu iş nasıl çözümlenir?* diye sorarken
buluyor. Yazdıklarımın, düşündüklerimin veya bu sıra düşünülen, söylenenlerin
çok faydası olduğunu düşünmüyorum. Siyasetçi de olsa, devletin imkanlarını
elinde de tutsa, diyelim Erdoğan da olsa, bu savaşın içindeyken, herkesin
söyleyeceği *sıradan* şeylerden başkasını söyleyemez. Söylese de faydası olmaz,
mücadelenin yönünü değiştiremez.

Bu savaş bu milletin kendi bilerek, isteyerek, bir şeyler kazanma umuduyla dahil
olduğu bir savaş değil. Kürtler için de durum farklı değil. Bir adam, falanca
Kürt mahallesinde doğmuş, kimliğini bu yoldan kazanmış ve sonra bu kimliğin bir
ulus olması gerektiğine inanmış. Bunun için de, *silahlı mücadele* etmek
gerektiğini söylemişler, bir örgütü göstermişler, orada bir rol vermişler,
hayatına bir anlam katmışlar. Bu adamın bu savaşı *özgür iradesiyle* tercih
ettiğini düşünmüyorum, biz de özgür irademizle tercih etmiyoruz çünkü.

Dennett, insanların çoğu Tanrı'ya inanmaz ama *[Tanrı'ya] inanmaya inanır* diyor
kitabında. Ben de milliyetçiliğin içeriğine inanmam, yani bir Türk'ün, Türk
olduğu için diğer insanlardan özde bir farkı olduğuna inanmam ancak
*milliyetçiliğe inanmış* olması, bir milletin karakterini değiştirir. Tarihle
ilgili, geçmişle ilgili anlatacak hikayelerinin olması, eski hesaplarının
bulunması da bu milletin karakterini değiştiriyor. Nasıl ki Noel Baba aslında
yok, ancak varmış gibi yapınca *var* oluyorsa, Türkler de aslında farklı değil
ama *farklıymış* gibi yapınca farklı oluyorlar.

O sebeple milliyetçilik konusunda eskisi kadar *önemsiz, anlamsız, zararlı*
mealinden *çözümlemelerim* yok. Daha çok söylenenin sözde kaldığından şikayet
ediyorum, üstünsen, adilsen, dünyayı idare ettiysen, bunların sırf
üstünlük/milliyetçilik söylemiyle yapamazsın. Üstünlüğün birinci şartı *gerçeğin
kölesi* olduğunu farketmektir ve bunu kafadan atma Osmanlı edebiyatıyla
yapamazsın mesela.

Neyse de, konuyu dağıtmayalım: Bizim silahlı Kürt hareketleriyle[^1] davamız, en
başta onların *ulus olma hakkını* tanımakla alakalı. Bunu tanımak istemiyoruz,
yani Kürtlerin de *kendi kaderini tayin hakkı* olan bir ulus olduğunu kabul
etmiyoruz. Onların ayrı bir devlet, ayrı bir *kuruluş miti*, ayrı bir *tarih*
vs. sahibi olmasını istemiyoruz. Bireysel haklarıyla bir sorunumuz yok, otuz
senede bireysel hak vermekle başımıza bir şey gelmediğini öğrendik ancak onlar
da bireysel hak almak için ölmenin lüzumlu olmadığını öğrendi. Şimdiki dertleri
*ulus hakkı* ve bunun bizim için anlamı *bölünmek* oluyor. Ayn-el-Arab'da o
kadar heyecan yapmalarının sebebi buydu, çünkü ilk defa (aşiret, örgüt
vs. değil) ulus olarak bir şeyleri becerebileceklerini hissettiler.

Velakin aramızda şöyle bir sorun var: Biz onların istediğine *he* diyecek kadar
zayıf değiliz, devlet geleneğimiz de her ne kadar yavaş çalışsa da hala
yaşıyor. Bu milletin kendini harekete geçirmesi, 15 Temmuz'da da görüldüğü gibi
kıçıkırık kantonlarda Amerikan destekli *uluslaşma* denemelerine
benzemiyor. Tarihini okurken Niğbolu'yu, Mohaç'ı, Preveze'yi okuyan bir milletin
de taşradaki iki il merkezinde bayrak dalgalandırmanın ne demek olduğunu
anlayamayışı bundan. Biz bu sebeple Ayn-el-Arab'dan dolayı HDP'nin yükselişini
anlayamadık mesela.

Bununla beraber Kürtlerin tam bir uluslaşma serüveni yaşaması da zor. Çünkü ulus
olmak için gerekli *müstakil burjuvazi* yok. Zengin Kürtler var ama
zenginleşmeleri büyük ölçüde Türkleşmelerine bağlı. İçten içe veya madden destek
verseler de, bir Kürt siyasi hareketi kurup, bunu çekip çevirecek ve sonunda
mikromilliyetçilikle ufalanıp gitmeyecek kadro/fikir yok. Öcalan dışında
etrafında birleşecekleri bir isim yok, o da ölümsüz değil ve öldüğü vakit, Kürt
ulusçuluğunun 1980'lerin gevezeliğine dönmesi muhtemel.

Uzun lafın kısası onların da bu savaşı kazanacak gücü yok. Bu iş sadece maddiyat
işi değil, uyuşturucu parasıyla veya Amerikan silahıyla örgüt çevirmekten fazla
bir de mefkureye bakıyor. Bunu antik sosyalist sloganlarla doldurmaya çalışıyor
olabilirler ama biz Orta Amerika'da yaşamıyoruz ve dönemimiz de İslam'ın
*anlamını kaybettiği* bir dönem değil, dünya 20. yüzyılın başındaki buhrandan
başka bir buhran yaşıyor ve Batı adamı İslam'ı kendine düşman gördükçe, müslüman
da dinine daha çok yapışıyor.

Diğer taraftan bizim de bu savaşı tamamen kazanacak gücümüz yok. Bizi bir yapan
tarihimiz, aynı zamanda bize durduk yerde düşman üretiyor. Türk dediğimiz zaman
Balkanların ucundan, İran'ın ötesine kadar sevmeyeni seveninden çok bir
milletten bahsediyoruz. Ermeniler, Süryaniler, Rumlar ve sair kavimler bize kim
olduğumuzu unutturmamak için hayli yoğun çalışıyor. Kürtler de bunlara
eklendiğinde, kendimizi ufaltma imkanımız kalmıyor. Zaten son üçyüz yılın
getirdiği komplekslerimiz kendimizi dev aynasında görmeye sebep, bir de bunlar,
*tüm dünya bize karşı, bizi bölmeye çalışıyor* edebiyatının temel taşı.

Bu hikayeyi bırakıp, *evet, Türkler ve Kürtler ulus manasında da eşittir* demek
gerek *kazanmak* için ve biz bunu diyemeyiz. Savaşıp kaybetmeyi, şehirlerimizin
yıkılmasını, öldürülmeyi buna tercih ederiz.

*Kazanmanın tek yolu bu mu, askeri yoldan kazanamaz mıyız?* Yeni bir dünya
savaşı çıkmadığı sürece askeri yoldan kazanmak da imkansız. Bu terörü
destekleyen ülkelerle savaşa tutuşup kazanmak bile bu terörü askeri yoldan
bitirmek için çare değil.

Aklıma on senedir gelen tek bir çare var: Türkiye'nin tüm Kürtleri içine alacak
şekilde genişleyen, federe veya konfedere bir devlete dönüşmesi. Türklere
Kürtlere verilen ulus hakkını unutturacak *bir zafer ve fetih,* Kürtlere de,
neticede hala Türkiye'de yaşadıklarını unutturacak sınırları belirli bir
*Kürdistan* vermek. Ancak bunu yapmak için de gücümüz, kudretimiz, zamanın
şartları uygun değil. Bu yönde bir gayret olduğunu seziyoruz, yani Türkiye
mümkün olsa 1914 sınırlarına tekrar dönmek istiyor ve o zamandan bu yana yaptığı
yanlışları tekrar etmeden buralara sahip çıkmak istiyor ama zamanın çarkı geriye
doğru akmıyor, maalesef.


[^1]: PKK veya KCK şemsiyesindeki örgütlerin *Kürt* olmadığı, Kürtleri temsil
    etmediği iddiası siyasi açıdan hoşuma gidiyor, ancak bir yandan da sattığı
    tek ürün *Öz Hakiki Kürtçülük* olan bir gruba karşı *bizim markette de Kürt
    ürünleri var* demenin faydası görünmüyor. Evet, Kürtlerin ekseriyeti PKK ve
    onun silahlı hareketine karşı ancak yine de Kürtlerin pek çoğu siyasi manada
    benim Türkçü olduğum kadar Kürtçü. Bu sebeple kendimizden başka kimsenin
    inanmadığı bu *onlar Kürtleri temsil etmiyor* retoriğine devam etsek de,
    gerçeğe alışmakta da fayda görüyorum. Bir örnek şu: Her siyasi cereyanın
    içinde Türk milliyetçileri var, ancak bu ayrı bir partini "en öz milliyetçi"
    olmasına mani değil. Her partide Kürtlerin olması da, bu hareketin Kürtleri
    temsil etmediği anlamına gelmiyor.
