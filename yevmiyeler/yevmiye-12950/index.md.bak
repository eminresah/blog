---
title: "Yevmiye 12950"
date: 2014-12-29 15:24:15 +0200
dp: 12950
draft: true
tags: []
---

Bir hafta önce Ankara'ya gittim. Gelişimle de hasta oldum. Bugün
Pazar. Hala öksürüyorum. İşle de ilgilenemedim, yazıyla da. 

Böyle şeylerin bana *kendimden* bir uyarı olduğunu düşünürüm. Fiziksel
sebepleri vardı, tabi, yorgunluk, Ankara'ya uykusuz gidiş geliş ve
saire. Ancak yorgunluğun hastalığa dönüşmesi için gerekli bir de
*bezginlik* lazım. Aklımın ardındaki akıl herhalde *yatayım da biraz
kurtulayım* demiş olacak.

Bunu böyle söyleyince, insanlar (ın bir kısmı) kendi kendimi hasta
ettiğimi düşünür. Hayır, öyle değil. Aklımın önünde işlerimin çokluğu
ve önemiyle ilgili, yapmam gerekenlerin derinliği ve ne kadar mühim
olduğuyla ilgili uzun uzun hikayeler var. Bunlara inanıyorum da. Yani
bu hikayelerin önemine, çalışmam gerektiğine ve işlerimin önemli
olduğuna, onlar olmazsa hayatımın daha kötü olacağına vs. 

Ancak aklımın kendim tarafından kontrol edilmeyen kısmı bana bu
saydığım işlerin, kendimi yorduğum veya ilgilendiğim, aklımı meşgul
ettiğim derecede önemli olmadığını söylemek istiyor olabilir. Bir işin
ne kadar önemli olduğunu sorgulamanın *aklın arka tarafı* konuya dahil
olursa hastalığa yol açabildiğini biliyorum.

Aklımın ardını memnun etmenin önemli bir iş olduğunu ve bu yazıların
da asıl maksadının bu olduğunu, aynen bu kelimelerle değilse de,
*kendinle iyi geçinmek* gibi başka kelimelerle anlatmaya çalıştığımı
hatırlıyorum. Ancak yapmak yazmaktan zor demek. Veya yapmak için daim
yazmak lazım.

Bunu farkettiğim için önemli bir sıkıntım şu: Kendimi *aklımın ardı*
izin verdiği sürece bir şeyler yapmaya muktedir görüyorum. Bu
insanların ekseriyetinin *kader* diye açıkladığından daha dar bir
çerçeve. Kader, çünkü insanlarca *dış şartlar* olarak görülüyor,
kendine hakim insanların hakim olmadıkları harici şartlara taktıkları
bir isim.

Lakin işte bu *kendine hakim* kısmında bile o kadar rahat
değilim. Kadere bırakmadan kendi ipimi kendimin bir kısmına
çektiriyorum. Kendimi razı etmek için kendimden feragat ediyorum.


