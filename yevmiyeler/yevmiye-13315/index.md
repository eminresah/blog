---
title: "Yevmiye 13315"
date: 2016-01-06 11:54:14 +0200
dp: 13315
tags: []
---

24 Kasım'dan beri yazmadım herhalde. Şu sıralar politika yazmak istemiyorum ama
hiçbir yerde okumadığım bir iki cümle yazayım.

Rus uçağının düşürülmesinin sebebi, muhtemelen 7 Haziran'dan sonra alınmış bir
politika değişikliği kararıydı. Avrupa ve ABD blokuna *imanımızı* tazeledik. Bu
Antalya zirvesinde de görüşülmüş olmalı. Erdoğan'a *Tamam da, senin şu Şangay
Beşlisi işi ne olacak?* dediklerinde, *Olmayacağını göreceksiniz* dediğini
düşünüyorum. Geçen senelerde Rusya ve sair zerzevatla beraberliği Avrupa
Birliği'ne alternatif göstermeye çalışan bir politika vardı. Daha on yıl
kimsenin aklına böyle şeyler gelmez.

İsrail'le barışmanın da bunun akabinde gelmesi, Avrupa Birliği'yle ilişkilerin
yeniden ilerlemeye başlaması vs. de bunun teyidi gibi görünüyor bana.

Bu konuları çok karışık okumayı sevmem. Türkiye *tam bağımsızlık* elinden
gelemeyeceği ve bağımsız hareket etmek zarar ettirmeye başladığı için eski
politikalarına dönüyor. Bunda da yadırganacak bir taraf yok. Uzak düşman, her
zaman yakın düşmandan yeğdir. Atlantik'in ötesindeki *düşmanı*, Karadeniz'in
ötesindeki düşmana tercih etmek durumundayız.

-----

Amerikan dış politikasının *izolasyonist* tarafını bilmeden, bugün *neden
Suriye'ye müdahale etmiyor* sorusunu cevaplamak zor. Amerika doğrudan kendisine
saldırılmadığında, 2. Dünya Savaşı'nda bile harekete geçmedi. Neoliberal
politikalar, genel Amerikan politikası içinde bir sapmaydı ve bunu norm olarak
okuyunca şaşırırsınız. Obama da bu izolasyonizme döneceğini söyleyerek oy
topladı. Bugün de, 2016'da kim seçilirse seçilsin, o politikanın değişmesini
beklemem. İran'la ABD'yi doğrudan savaşa sokacak bir durum ortaya çıkmazsa, bu
topraklarda uzun süre doğrudan savaşan Amerikan askeri göremeyiz. Bu sebeple
Suriye'de Esad'ın kalmasına dahi yeşil ışık yakacak bir ABD var, çok sürpriz
değil.

-----

Dış politika konusunda ne düşündüğümü soracak olsanız, hiçbir fikrim olmadığını
söyleyebilirim. Bu tür retoriğin nasıl inşa edilip, nasıl yıkıldığını ve siyasi
hedefler uğruna nasıl belirlendiğini biliyorum. Bununla beraber buradaki siyasi
hedefin de bizatihi kötü olduğunu düşünmüyorum. Bizim dış politika retoriğimizin
İran'la veya İsrail'le olan ilişkilere göre şekillenmesinde şaşacak bir nokta
görmüyorum. 

Dünyanın önce ideallerin, sonra gerçeklerin belirlendiği bir yer olmadığını
öğrendim. İnsanların (ve toplumların) idealleri de gerçeklere göre
şekilleniyor. Tabii ki söylem siyasi hedefleri gözeterek şekillenecek ve bize en
yakın tarafın söylemini benimseyeceğiz. Dikkat edeceğimiz tek husus, bu söylemin
mümkün mertebe sağlam kurulması olacak.

------

Şu sıralar alışkanlıklarla ilgili bir kitap okuyorum. Alışkanlıkların insanları
nasıl şekillendirdiğini ve alışkanlıklarını dikkatlice inşa edenin, nasıl daha
kolay ve başarılı hale geldiğiyle ilgili. Buna dair çok çey okudum ve podcast
dinledim. Öğrendiklerimi ara sıra da paylaşıyorum.

Diyorlar ki, insanın iradesi (willpower) sınırlıdır. O sebeple sabah ilk iş
olarak koşmak kolayken, akşam kendini buna ikna etmesi zordur. Gün içinde
tahammülünü harcar ve akşama koşmak için kendini ikna edecek iradesi
kalmaz. Biter. Bu sebeple *sağlam iradeli* dediğimiz insan, doğuştan böyle
değil, ya irade kaslarını güçlendirmiş, ya da irade gücünü gereksiz yerlere
harcamayan biri.

İrade sınırlı olmakla beraber, bir benzin deposundaki yakıt gibi de değil, bir
kas gücü gibidir diyorlar. Yani kullandıkça gelişir. Sporda disiplinli bir
çalışmaya alışan insanların, bunu başka alanlarda da kullanması örnek
veriliyor. Çocukların ufakken kurslara gitmesi de böyleymiş, bu sayede kendine
hakim olma tarafı gelişiyormuş çocukların.

Alışkanlık deyince, bir tetik, bir rutin ve bir ödül anlaşılır diyor. Bir tetik,
mesela, insanın sabah uyanması veya mutfağa girmesi gibi alışkanlığı uyaran, onu
akla getiren durum. Sigara içenlerin yemeğin bitmesiyle paketi eline almasında,
yemeğin bitişi *tetik* (cue) oluyor.

Rutin ise, alışkanlığın kendisi. Yemekten sonra sigara içmek, mutfağa girince
buzdolabını açmak, ezan okununca camiye gitmek gibi. Sonuncusu da ödül. Kandaki
nikotin, buzdolabından alınan yiyeceğin can sıkıntısı tedavisi, namazdan sonraki
sakinlik.

Diyor ki, tetik ve ödülü aynı tutarak, rutini değiştirebilirsiniz. Yemekten
sonra sigara yerine, yerini tutacak bir yiyecek. Sigaranın biyolojik bağımlılığı
nikotin kandan atılıncaya kadarmış, o da 48 saatten kısa sürüyor. Bu süreden
sonraki bağımlılık psikolojik bağımlılık, onu da sakızla bile aşabilmesi lazım
insanın. Veya mutfağa girince, buzdolabından yiyecek yerine kitap almaya
alışırsan, can sıkıntını yemekle değil, kitapla gideriyorsun. 





