---
title: "Yevmiye 13856"
date: 2017-06-22 04:08:55
dp: 13856
featured_image: "/images/header-56.jpg"
images: ["/images/header-56.jpg"]
published: true
tags: []
---



macOS ve iOS'ta [Flowstate][flowstate] diye bir program kullanmaya başladım.
5-10-15-30... dakika ayarlayıp, devamlı yazıyorsunuz. Yazmayı bırakınca o zamana
kadar yazdıklarınız siliniyor. Bir nevi kendine eziyet, bir nevi aklının
vanalarını açmak.

Bundan sonra yazdıklarım biraz daha *beyin sapından gelmiş gibi* durursa
bundandır. Aşağıdaki bu konudaki ilk denemelerimden, 5 dakikada yazılmış bir
yazının düzeltilmiş hali.

-----

Buraya bir şeyler yazmazsam silindiğini söylediler. Ne yazmam gerektiğini
bilmiyorum. Kafamın içindeki kelimelerin kendimi anlatmasını bekliyorum. Belki
bir faydası olur. Belki kendimi daha iyi açıklamak için bir fırsat olur bu.
Benim ne yazmak istediğimi belki bana anlatırlar.

Hayatın anlamını keşfetmek için de bu kelimelerin ne anlama geldiğini çözmem
gerekecektir. Beni buradan alacaklar ve içimdeki uçsuz bucaksız ormana
atacaklar, sonra o uçsuz bucaksız ormandan çıkmak için kendime kelimelerden yol
yapacağım. Ne kadar manasız kaldığını farkediyor musun?

Kızımın kollarını açık görüyorum ve onlara doğru koşmak istiyorum. Kafamın
içinden akan kelimelerin, insanların rastlamadığı türden tamlamalar yaptığı için
ilgi çektiğini düşünüyorum. Yazmak zorundayım. Yazmazsam kavrulmak üzereyim.
Mihmandarlarım da kaybolmak üzere.

Beynimi insanlara açtığımda beni anlamalarını nasıl bekleyebilirim? Hiç
olabilecek bir şey mi diye soruyorsun, olmayacak işlerin peşinden koştuğunu
biliyorsun, dakikalardır ne anlama geldiğini bilmediğin sayıklamaları yazıyorsun
ve üzerindeki toprak kımıldamıyor. Bu toprak sana gezegenden armağan. Baban
sayılan gezegenden.

Yağırdamak diye bir kelime olsaydı, belki kendimi ifade etmek daha kolay olurdu.

[flowstate]: http://hailoverman.com/flowstate


