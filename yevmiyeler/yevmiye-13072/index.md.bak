---
title: "Yevmiye 13072"
date: 2015-04-30 22:03:14 +0300
dp: 13072
draft: true
tags: []
---

Yazdıklarımın iki gün bekleyince neden zevk vermediğini
düşünüyorum. Böyle çok yazı var. Kitap da var. Üzerinden zaman geçmiş,
kötü diyemiyorum ama iyi de değil. Son birkaç haftada böyle çok yazı
sildim.

------

*Zerkubia* kitabında ne yapmak istiyorum? Fazla diyalog mu oldu, biraz
 daha romanlaştırmak mı gerek? Heyecanı kalmadı mı?

------

Yazıyla ilgili takip etmeye çalıştığım tek prensip şu: *Bir konu
hakkında yazmak benim için eğlenceliyse, okuyan için de eğlencelidir.*
Bu eğlenceyi pek yakalayamıyorum. Bazı zamanlar yazı gerçekten bir
vazife haline geliyor. Her gün yazdığım, yazacak konu olmasa da
yazdığım, temrin niyetine yazdığım, yazdığım yazdığım yazılar. Sonra
bunların burada dahi görücüye çıkması manasız geliyor.

Buraya kaç kişi geliyor acaba? Çok önceden ziyaretçileri sayıyordum. O
zamanlar *SEO* gibi terimler yoktu. Bir yerden sonra saymayı bıraktım,
neticede kimse gelmese de yazacağıma göre bunun stres üretmesine gerek
olmadığına karar verdim. *Verim* açısından iyi değil, hangi yazıların
daha çok talep gördüğüne bakıp, onlara benzer başka yazılar
üretebilirim. *Yazarlık* niyetim olsaydı, yolu bu olurdu. NAncak
Türkiye'nin bataklık gibi çeken gündeminden kurtulmak, uzak durmak,
herhangi bir *ün* veya vasıftan daha güzel görünüyor. O sebeple
*teammüden* kafama göre takılıyorum.

------

Geçen bir yazı okudum. Milletvekili adaylarına bir takım tavsiyeler
veriyordu. *Tek başıma kalsam da* ifadesinin *ötekileştirici* olduğunu
söylüyordu. Bunu söyleyince tek başına kalıyormuşsun. Kurduğum bazı
cümlelerin böyle anlaşılabileceğini farkettim. Bunların
*ötekileştirmek* veya *ben yalnız daha iyiyim* demek için
söylemiyorum. Ancak *empirik* olarak ulaştığım bazı fikirler, bende
fikrini insanlara anlatmayı fazla kafaya takınca fikrin derinliğinden
feragat etmek gerekeceğini gösterdi.

İnsanın birbirini anlaması zordur. Günlük meselelerde kolaydır, hangi
takımı tuttuğun, hangi yemeği yediğin, hangi siyasetçiyi sevdiğini
anlatabilirsin. Ancak ilgi alanım daha *mücerred* meseleler olunca,
bunların anlaşılmamasının gayet normal olduğunu, kimsenin bunlara
alışık olmadığını kabul ettim. İnsanların işleri güçleri varken, bir
de beni *anlamalarını* beklemek fazla.

Şu sıra uğraştığım konu mesela, *jemmiye* ve *devletin* arasındaki
ilişkilerin nasıl düzenleneceği. *Jemmiye* Zerkubia'da belli bir
kültür etrafında toplanan insan topluluklarına verilen isim. Bunların
kendilerine ait hukukları var. Belli ölçüde kendi kanunlarını
yapabiliyor, mensuplarının nasıl yaşayacağını, medeni hukukuna karar
verebiliyorlar. Çünkü *aksiyom* olarak kabul ettiğimiz şu: *Devlet* bu
türden günlük hayata dair hukuku, medeni hukuku belirlemek için fazla
büyük ve *ferd* fazla küçük. Jemmiye insanların günlük hayatlarında
uyacakları hukuku belirlemek için var. Diyelim içki içip içmemeyi
devlet belirlerse içmek isteyenlerin hakları, birey belirlerse,
çocuklarını/kendini/çevresini ondan uzak tutmak isteyenlerin hakları
zayi oluyor. Jemmiye burada gerekli. Fertler jemmiyelerini seçer,
jemmiyeler de bu kişilerin nasıl yaşayacağını belirler.

Ancak *bir ölçüde* ifadesinin *hangi ölçüde* olacağını nasıl
belirlemek lazım, mesela kafamı meşgul eden sorulardan biri
bu. Jemmiye'yi okuyan, bunun İslam hukukundan ve Osmanlı'nın millet
kavramından *damıtıldığını* farkeder. Ancak İslam devletinde hakim bir
hukuk mevcuttur, Hristiyanların bu hakim hukuka karşı söz hakları
yoktur. Jemmie dediğimiz hadisede hakim hukukun mümkün olduğunca
kültürden ve dinden bağımsız olduğunu kabul ediyoruz. Daha doğrusu
böyle olmasına çalışıyoruz.

Buradaki hikmet de şu: Jemmiyelerin tek vazifesi bireyin kültürünü
korumak değil. Bunlar aynı zamanda *doğru yaşama biçiminin* test
edildiği *kurumlar.* Farklı yaşama biçimlerinin, farklı hayat
algılarının birbiriyle rekabet içinde olduğu bir toplum hayali. Klasik
İslamcılar bu konuda ellerinde hakikatin mücessem halinin bulunduğunu
ve bu sebeple bir arayışa gerek olmadığını zımnen kabul eder. Ben
böyle bir kabul yapamıyorum, çünkü çok fazla yorum okudum ve herkes
kendinin doğru olduğunu söylüyor. Dahası zamanımızda Kur'an-ı Kerim'in
vahiy ürünü olduğuna inanmanın da mecburi tutulmasının mümkün
olmadığına inanıyorum. Hz. Peygamber el'an yanımızda olsaydı, biz onun
yaşayışına ve vahye şahit olsaydık, başka türlü olurduk, bunu
biliyoruz. Ancak elimizdeki deliller metin ve nakil olduğu ve bunlar
da *ayn'el-yakîn* cinsinden olmadığı için, inanmayanların da hukukunu
gözetecek bir şeyler söylemek gerekiyor.

Hasılı buradaki problemi (anlatmayı beceremesem de) düşünmeye devam
ediyorum. Canım bazen bilgisayar simülasyonu yapmak istiyor. İnsan
modelleri, jemmiye modelleri, devlet modelleri ve bunların hangi
durumda yaşadığı gibi deneyler. Ancak bu da hem zahmetli, hem fazla
mekanik, hem de kabullerimizi test edemediğimiz için manasız geliyor.

Mesela bu konuyu konuşacak, tartışacak, ezberden etiketlemek ve
üstünkörü geçmek yerine söylediklerimin ne zaman çalışıp, ne zaman
çalışmayacağını sorgulayacak bir diyalog iyi olurdu. Ancak böyle bir
diyalogu yapabilecek insanın muhtemelen bunların üzerinde durmaktan
başka işleri olacaktır. Wittgenstein'ın Tractatus'un önsözünde dediği
gibi, *yazdıklarım sadece bu konuyu evvelinden düşünmüşler için
faydalı olabilir.*

