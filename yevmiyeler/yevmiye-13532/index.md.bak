---
title: Yevmiye 13532
author: Emin Reşah
date: 2016-08-01 23:37:42 
dp: 13532 
featured_image: /images/header-32.jpg
---

İnsanın yaşamaya utandığı günlerdeyiz. Her şehit fotoğrafında biraz daha
utanç. Ne için yaşıyorduk ve bu iyi insanlar neden öldü?

Derinden derinden yapılan analizlerden sıkıldım. İnsanların ağzındaki «ordunun
yüzde bilmemkaçı FETÖcü» bilgiçliğinden. Böyle durumlarda, insanların bu kadar
kesin bir hatla ayrılıp, FETÖcü, Kemalist, Avrasyacı, NATOcu diye
ayrılabileceğine inanmıyorum.

Bildiğim *ne olmadığı*. Birincisi FETÖ darbeyi yapamadı, beceremedi, aceleye
getirdi veyahut meydana çıkan insanlar engelledi. Elindeki gücü bundan fazla
olsaydı, onu da kullanırdı. Bu darbe için barutunun tek atımlık olduğunu tahmin
ediyorum, o da yetmedi.

İkincisi ordunun veya diğer kurumların *ekseriyeti* FETÖ elinde değil. Aksi
halde biz bu kadar rahat oturamazdık.

Üçüncüsü biz ne kadar onlardan şüphe içindeysek, onlar da kendilerinden,
birbirlerinden şüphe içinde. Daha fazla şüphe içinde. 

Zarar verme kabiliyetleri hala var, buna inanıyorum velakin zarar verme
kabiliyeti, devletin akıbetini değiştirme kabiliyeti değil. Kendi akıbetini
değiştirme kabiliyeti bile değil. Bundan sonrası onlar için hep zarar.

İnsanları panik içinde görüyorum. Darbe gecesi korktuk, yine de bu korkunun
hayatı kısıtlayan bir fobiye dönüşmesi, insanların yaşamayı unutması bana daha
büyük bir tehlike gibi görünüyor el'an.

Türkiye 15 Temmuz 2016 öncesi gibi olmayacak. Türkiye bir çok açıdan yeniden
kuruluyor. Yeni bir kuruluş mitimiz, yeni bir kurtuluş savaşımız, yeni bir
mefkuremiz ve en azından serbest seçimle işbaşına gelmenin *mukaddes* sayıldığı
bir politik iklimimiz var artık. Türkiye daha iyiye gidiyor, daha iyiye gidecek
inşallah.
