==============
Murakabe 12881
==============

:date: 2014-11-23 02:18:14 +0200

.. :Author: Emin Reşah
.. :Date:   12881

Telefonun sonunda kırılmış. Uzun zamandır bekliyordun sanırım.

7" telefon pratik değil. Daha doğrusu kindle'dan sonra pratik gelmemeye
başlamıştı.

Film seyretmiyor musun hiç?

Filmleri genelde Affan bey seyrediyor. Arada sırada *Hû-tub* (YouTube)
açmamı istiyor. Internet istihkakımı tükettiği için telefondan
kaldırdım. Arada ders videoları seyrediyordum sonradan onların da faslı
geçti. Daha doğrusu işitme cihazının bir zımbırtısı vardı, sesi doğrudan
cihaza gönderen, o kaybolunca artık duyması zor oluyor.

Kırılınca yeniden almamış gibi konuşuyorsun ama o akşam telefona karar
veremeden uyuyamadığını biliyorum.

Evet, karar veremeden uyuyamadım. Birkaç telefoncu gezdim. Sanırım
elektronik eşya bakmak midemi bulandırıyor.

İlginç bir durum. Deniz tutan denizci gibi, *elektronik tutan
elektronikçi.*

Gerçekten midem bulanıyor. Bu konularda beni *otorite* bilip *falanca
telefon işlemcisi, filancasından iyi midir* diyenler var ama *vallaha*
diyorum, *hiçbir fikrim yok, hatta bu dediklerini ilk defa duyuyorum.*

Mahsus bir ilgisizliğin var gibi, *fazla ilgi göstermeyeyim de kaçsın*
gibi.

Akıllı telefonlar ilk çıktığı zamanlarda heyecanlanmıştım. O zamana
kadar aradığım her şeyin, epostasından, envai çeşit uygulamasına pek çok
şeyin bir araya geldiği telefonlardı. Uzaktan sunuculara bile bağlanıp,
bir arıza durumunda müdahale edebiliyordum. Çok memnun etmişti bunların
hepsi.

Sonra ne oldu?

Sonra bu aletler bende *notifikasyon* anlamına gelmeye başladı. Hayatımı
o kadar da kolaylaştırmadığını ve asıl vazifesinin *ayartmak* olduğunu
düşünmeye başladım. *Çabuk ulaşılabilir* olmak güzel, ancak bu bir
yandan da *ucuz ulaşılabilirlik* anlamına geliyor. İletişim
kolaylaştıkça değerini kaybediyor. Sosyal medya da böyle oldu, akıllı
telefonlar da.

Sonunda telefondan bulanmaya başladın.

Evet, sonunda telefondan bulanmaya başladım. Hala pratik faydaları var,
telefon numaralarını merkezi bir yerde tutması mesela veya akıllı
alarmlar gibi programlar. Artısı eksisinden çok, ancak bunun bu kadar
*önemli* hale gelmesinde bir anormallik var. Bir telefonun çıkması haber
değeri taşımamalı.
