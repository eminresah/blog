---
title: "Yevmiye 12772"
date: 2014-11-23 02:18:14 +0200
dp: 12772
draft: true
tags: []
---

İnsanın şahsi tarihi olması güzel. Geçmişe bakıp demek o zamanlarki
dertlerim başkaymış demek. Dertlerim aynıymış demek de biraz
rahatlatıcı. En azından hala denediğini, vazgeçmediğini veya sorunun
zaten çözülme ihtimali olan bir sorun olmadığını kavrıyorsun.

--------------

İnsanlarla iletişimin zor tarafı zihnin ilgisini yönetmek. İnsanın
düşüncelerinin farkında olması iletişim de şartlarından biri.
Düşünceleri gıdıklarken veya ayartmaya çalışırken, insanlara ilgi
duymaya devam edebilmek zor bir iş.

Çocuklarla iletişim (bana) daha zor gelmesi de herhalde bundan. Daha
basit konulara daha çok ilgi göstermek gerekiyor. Sıkılmadan, sakin
sakin vakit öldürebilmek. Çocukların zorluğu burada. Yoksa bir zorluk
yok.

--------------

Hikmet kimsenin elinden çıkma değildir. Hikmet hayatın tabiatından
kaynaklanır. Oradadır. Biz onu üretmeyiz. Ürettiğimiz şey hikmet olmaz
zaten.

--------------

İnsanlara tavsiye satmak gibisi yok. Sanki bunların hepsini yaşamışsın
da, tüm akıbeti biliyormuşsun gibi konuşabiliyorsun. Eksikliği
biliyorum. Ancak insanların da çoğu zaman, benim tavsiyelerime bile
ihtiyaç duyacak kadar kör olduğunu ve hayal dünyasında yaşadığını da
görüyorum. Ne olacak, ben konuşmuş olayım, o dinlemiş olsun, belki
kalbine bir ilham olur da yapar.

--------------

Türkçe'nin Latin harfleriyle imlasından şikayet edenleri bir de Osmanlı
Türkçesinin kuralsızlığıyla tanıştırmak lazım. Bilgisayarla hemen hiç
yazılmadığı için, bunun gerektirdiği *formelliğe* hiç sahip olmamış bir
ortografi. Neyin nerede nasıl yazılacağının o kadar da net olmadığı bir
dil. Mesela (kimi takanların çok önem verdiği) edat *de* nin ayrı mı,
bitişik mi yazılacağına dair bir sorun yok, çünkü zaten kelimelerin
arasındaki boşluk o kadar fazla değil.

Bir *Modern Türkçenin Osmanlı İmlası* standardı lazım. Nerelerde boşluk
olmayan harf ayırıcı *zwnj* (zero width non joiner) kullanılacak,
nerelerde boşluk, ه harfinin ekle birleşmesi nasıl olacak, kelimelerin
ekleri nasıl bitişecek diye tafsilatlı açıklamalar yapmak lazım. Belki
daha basit çünkü tüm çekim eklerine *zwnj* ile başlanacak derseniz
mesela, kelimelerin görünüşü değişmez. Okuma da daha rahat olur. Eskiden
گللر yazılan *güller*, çekim eklerine *zwnj* ile başlayınca گل‌لر
şeklinde yazılır, سسسز yazılan *sessiz*, سس‌سز yazılır. Bence bir çok
imla problemini de çözmüş olur, kelime gövdelerinin yazılışı standart
olunca, bunların tanınması da kolaylaşır ve karıştırma ihtimali azalır.

--------------

Zamanın geçtiğini unutacak kadar çalışacak bir konu bulmanın mutlulukla
doğrudan ilgisi var. Allah herkese böyle bir *iş* versin.

