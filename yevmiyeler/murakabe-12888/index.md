---
title: "Murakabe 12888"
date: 2014-12-18 14:32:18 +0200
dp: 12888
draft: true
tags: []
---

Kafamda *söylemek istediğim şeyler var ama ne olduğunu bilmiyorum
hissi*.

Engellediğin mi?

Belki engelliyorumdur. Otobüste yazmak rahat değil. İnsanın otobüste
yazmak zorunda kalmasının acıtıcı bir tarafı var.

Bazı konular da bu *psikosansüre* sebep olabiliyor.

Evet. Ancak o konulardan biri mi bilmiyorum. O çeşit konuları zaten
buraya hiç çıkarmadan defterlere kaydediyorum.

Çalışmanın getirdiği bir sasılık da var yazılarda, konserve gibi
duruyor, taze değil.

Bu hisleri artık dikkate almıyorum. Muhtemelen kendi yazılarımı hiç
beğenmeyeceğim. İnsanın mücadelesinin bir kısmı da bu.

İşle ilgili konular da olabilir. İstediğin gibi gitmiyor mu?

İstediğim gibi gitmemesi için, istediğimin ne olduğunu bilmem lazım.
Bazen omzuma gereksiz yükler aldığımı düşünüyorum. Fazla zorladığımı,
gereksiz hammaliyeyle uğraştığımı. İnsanın kendini kandırabilmesi,
*gaflet üretmesi* önemli bir vasıf. Gafletini yıkmayı onu yok etmeyi
maksadı hale getiren birinin, neden bu gereksiz yükleri aldığını
açıkladığı başka yollara ihtiyacı var.

Genelde bunlar *çocuklar* oluyor.

Evet, geçen biriyle konuşurken, gurbette çalışmasının çocuklarla
ilgili olduğunu söyledi. Daha doğrusu onun adına karısı söyledi. Bu da
bana başka bir gaflet cinsi gibi geliyor.

Yalan mı?

İnsanlar kendileri için yaptıkları pek çok şeyi çocuklarının sırtına
yüklemeyi seviyor. Kendilerine de böyle açıklıyorlar. Kimsenin
çocuklara dönüp *sizin için şunu yapayım mı?* dediği yok.

Yapmasınlar mı?

Hayır, çalışmasınlar demiyorum ama bunun çocuklarla ilgisinin az
olduğunu da biraz kabul etmelerinde fayda var. Alacağı telefon veya
gezeceği araba için veya daha genel manada *statü* için çalışmayı
kendine *yediremediği* için, *çalışmanın meşruiyet kazanması* için
çocukları kullanıyorlar bir yerde.

Sen çocuklar için çalışmıyorsun o zaman.

Yo, hiç aklıma gelmiyor. Çocuklara istemedikleri böyle bir yük
yüklemek neden? Ben kendim için çalışayım, onlar da kendi için
çalışsın.

Onlar için çalışmadığın için mi onlardan zor ayrılıyorsun?

Evet. Sanki suç işliyormuşum gibi geliyor. 

Bu da başka bir kendini kandırma hali. Seni senden iyi bilmiyorlar,
hayata dair fikirleri de adı üstünde *çocukça* ama onların hayatı daha
iyi tanıdığı ve onların istediği gibi olmasının daha doğru olduğunu düşünmek. 

لا. Böyle değil. Mesele onlar da değil, onlarla geçirdiğim zamanın çalışmaya ayırdığımdan daha kıymetli gelmesi. İnsan bu zamanda bir şekilde yiyecek ekmek buluyor, mesleği varsa ve kendine çalışma konusunda bahane üretmiyorsa velakin kızımın bir daha altıncı ayı olmayacak. 

İşte, bunu diyorum. Belki zaman konusunda kendini kandırıyorsundur. 

Hayat bir kandırmaca. 


