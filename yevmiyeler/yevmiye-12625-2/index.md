---
title: "Yevmiye -- 12625/2"
date: 2014-11-23 02:18:14 +0200
dp: 12625
draft: true
tags: []
---

Kadınların *ilişki* yazısı, herhalde erkeklerinkinden daha çoktur. Hatta
diyebilirim ki beş kat daha çoktur. Bir erkeğin kadınlardan şikayet
ettiğinin beş katı kadının erkeklerden şikayetini okursunuz ve şu
hayatta ben hiçbir homoseksüelin hemcinslerinden şikayet ettiğini de
okumadım.

(Ya yazmıyorlar, ya o tarafta işler çok uyumlu.)

--------------

Gece gece uyuyamayınca, ve tabii neden uyuyamadığını da bilmeyince, belki
gelir diye yine klavyeye sarıldım. Kendimi bıraktığım klavyenin beni
nerelerden kaldırıp getireceğini bilmediğim düşünceleri önüme sereceğini
düşünüyorum. Yazmakla yazmamak arasında bir yerde.

--------------

Cemaatin başına ne gelecek? Allah ne yazdıysa o. Osmanlı geleneğinde
olsaydık, o çok sevdikleri, yere göğe koyamadıkları devlet hala yaşıyor
olsaydı, şimdiye kadar hocanın kafası bir sepette padişaha sunulmuştu.

O sebepten çok şey borçluyuz Cumhuriyete.

En azından kafalarımızın o kadar rahat, biletsiz nesiz seyahat etmesine
mani oluyor.

--------------

Eskiyi özlemiyorum. Eski beni özlesin. Bende sadece gelecek korkusu var.
Hani dağın tepesine çıkarsın da, inmeye korkarsın, şimdi insanların
arasına karışıp, o yılgın bakışların dikizlediği adımları atmak zorunda
kalmaktan tiksinirsin ya. Böyle bir duyguyu hiç yaşamadım ama
anlatabilmişimdir umarım. Onun gibi bir dağın tepesinde olduğumu ve
inmek zorunda kalacağımı düşünüp korkuyorum. Belki dağın tepesi değil,
belki daha yüksekler var ve belki inmeye de gerek yoktur, kuşlar gelip
götürür, onu bilemiyorum. Ancak böyle bir korku, hız korkusu, yükseklik
korkusu ve bıçak korkusuyla beraber şu naçiz seksen küsur kiloluk
bedenimin sinir uçlarında kendini gösteriyor.

--------------

Artık Yasemin'in de bu yazıları okuduğundan, hepsini okuduğundan emin
değilim. Dayanamıyor bence. Mutsuz Yasemin her gün bulanıyor.
Görünmeyişe göre bir kızımız olacak, adını *çalkantılı* bir şeyler
koyalım. Çalkanur. Anasının yüzü bir o yana, bir bu yana çalkalanıyor
bazen. Onun yüzünden veya benim yüzümden.

--------------

Yitik kalpler birahanesi. Üç ışık tekel bayii. Eskiden kışlar vardı ve
tekel bayileri onikiye kadar rakı satardı. Hiç rakı içmedim. İçsem ne
hale gelirim, onu bilmiyorum. Bence iyi bir hale gelmem.

İnsanın müptelası olduğu şeyler seçmekte hür olması lazım. Bir de
korkularını. Her şeyden bağımsız olamazsın ama nelerden bağımsız
olacağını seçebilirsin. Ben şekerden bağımsızım mesela, ekmekten de
öyleyim. Özenle yetiştirdiğim bıçak korkum, gelecek korkum, hız korkum
var. Yükseklik korkusu da var ama o sanırım hep yere yakın yaşamaktan.

--------------

İnsanın özgürlüğünün hangi saçmalıklara bağımlı olacağını seçme
özgürlüğü olduğunu söyleyebiliriz. Ben şahsen içkiydi, sigaraydı,
esrardı gibi maddi bağımlılıklara değer vermedim, onları büyütmedim,
özenmedim. Maddi olmayan bağımlılıklarım var. Bir de ailevi
bağımlılıklarım. Bu ikisi de insanı diğerleri kadar sarhoş edebiliyor
ancak hem daha sakin bir hayat yaşıyorsunuz, hem de gece vakti keyif
verici madde atağı geçirip, durduk yere mutsuz olmuyorsunuz. (Ama
oğlunuzu özleme atağı geçirip mutsuz olmak mümkün.)

İnsan ucuz eğlenceler ve ucuz bağımlılıklar bulduğu sürece mutlu
olabilir. Mutluluk tarifi yapma gününde bunu da söyleyebilirim.

Şimdi, mesela, Grand Theft Auto'nun 5.si çıktı. Bendeniz bu oyunu hiç
oynamadım, sadece gördüm biraz, sanırım PC versiyonu yok, sadece
PlayStation'da çalışıyor. Bende bu PS zamazingosu da yok çünkü
oyunlarının pahalı olduğunu düşünüyorum. Bir oyun, ortalama 20-30 saat
oynanır, bazıları 200-300 de olabilir ancak ortalama bu. Saati 50¢'ten
yukarı eğlenceleri pek tasvip etmiyorum kendimce. Hatta 10¢. Saati 10¢
demek, bu oyuna verilen 200 lirayla 1000 saat oynamak demek. O kadar
oynayamayacğımı biliyorum, sıkılırım. Onun için bir beş sene daha
bekleyip, fiyatı düşünce alırım. O zamana kadar saati 10¢'e düşmüş olur.

Eğlenceye karşı en pinti adamlardan biriyim ama bana bir şeyin ihtiyaç
olduğunu isbat eden birine, tüm varlığımı bağışlayabilirim.

--------------

Oyunlar artık keyif vermiyor. Keyifsizlik diz boyu. Kendime keyif verici
alışkanlıklar arıyorum. Ucuz olsun, fazla zaman almasın, kurması kolay
olsun, sağlığımı bozmasın, oturmalı olmasın falan. En temizi sanırım
F-'la boğuşmak.

--------------

Bir de bahçeye böyle filmlerdeki gibi demir ocağı yapsam mı diye
düşünüyorum. Demir dövüp bıçak yaparım, kılıç yaparım. Elime bugüne
kadar hiç sıcak demir almamış ve bıçak görünce tüyleri kıyam eden biri
olarak ilginç bir hayal (diyorum kendime.)

Dennett'in çalışmayla ilgili bir tavsiyesi vardı. /Kafama bir problemi
takar, evirir, çevirir, sonra badana yapmak gibi fiziksel bir aktiviteye
koyulurum./ diyordu. Ona başlayınca, çözüm geliyormuş. Ben boya işini
sevmem, boyayacak da yer yok zaten, aynı duvarı kaç defa boyayabilirsin?
Onun yerine bu demir dövme işi aklıma yatıyor ama bu da tehlikeli. Şimdi
parmaklarıma bir şey olsa yazamam. Ah, ben, piyanist gibi bir şeyim ben.

Başka ne olur, başka?

