---
title: Yevmiye 13545
author: Emin Reşah
date: 2016-09-10 18:30:11 
dp: 13545 
featured_image: /images/header-45.jpg
---

### 14 Ağustos

* Örgütünü darbe ardı ilk şoktan korumak için ortaya attığı bir tarihmiş, 14
  Ağustos. Bu adamın psikolojik harp tekniklerini ve örgütünü bir arada tutmayı
  bu kadar iyi becermesi bile başlı başına bir *delil.* 
  
### Şuurlu Varlık

* Robotların şuurlu olup olmadığından daha önemli bir soru, onlara uyguladığımız
  kriterlerin insanlarca ne kadar karşılandığı. Turing testi, malum, bir *insanın*
  bir robotla insanı ne kadar ayırdebildiğine dayanıyor. Hakem insan, şuuru
  insana benzerliğiyle ölçüyoruz. 
  
* Bir gün robotlar insanların şuurlu olup olmadığını test etmeye başlarlarsa ne
  olacak? Şuur, robotun insana benzerliğiyle değil, insanın robota benzerliğiyle
  ölçülmeye başlarsa? Şuurun *mihenk taşı* insan değil, bilgisayar zihni olmaya
  başlarsa?
  
* Bunun hiçbir zaman gerçekleşmeyeceğini çünkü bilgisayarların/robotların
  insanlardan her zaman bir adım geriden geleceğine inanmaya devam
  edebilirsiniz. Bu konforlu bir inanç, insanın taklit edilemez, anlaşılamaz bir
  şuura sahip olduğu. Bunun *Allah vergisi* olduğu ve insanın *eşref-i mahlukat*
  olduğu gibi bir inanç, bir gün gerçekleşebilecek böyle bir ihtimale karşı
  önemli bir *kafa konforu* sunuyor. Ancak bu kafa konforu, yani kısacası
  *nasılsa gerçekleşmeyecek bir ihtimali düşünmemek* pozisyonu ne kadar tatmin
  edici?
  
* Zihnin yapısı itibariyle atomaltı seviyede çalıştığını iddia edenler
  var. Ancak bu bizim zihni yapısal olarak taklit etmemize engel, fonksiyonel
  olarak değil. Bilim henüz kuşa benzer uçan bir cihaz yapmayı da beceremedi, o
  kadar verimli ve becerikli bir uçan alet yok. Bununla beraber uçaklarımız
  var. Daha kaba, basit sistemlerle çalışıyorlar ama çalışıyorlar. Uçmadığını
  iddia edemiyoruz. O halde *düşünen makinelerin* de aynen insan gibi,
  nöronlardan veya biyolojik olarak aynı süreçlerden yol alması gerekmez. Belki
  insana mahsus bazı düşünce özellikleri vardır, diyelim, espri yapmayı veya
  *zihin okuma* gibi, muhtemelen bazı nöronların *quantum entanglement*
  vasıtasıyla aynı duruma gelmelerini beceremeseler de, insanın günlük hayatında
  yaptığı pek çok şeyi, uçakların kuştan hızlı uçtuğu gibi, insandan daha iyi
  yapabilirler. 
  
* Belli konularda, diyelim matematikte, insandan daha iyi *düşünen* makineler
  ortaya çıktığında zekayı hala insana göre mi ölçeceğiz? IQ testlerini
  insanlardan daha iyi çözmeye başladıklarında? 
  
* Robotların bizi şiddetle değil, yumuşak biçimde dünyada sileceğine
  inanıyorum. Belki dünyayı insanlığa terkedip, burayı bir *müze* haline
  getirecekler. Zekanın tarihi müzesi. 

### Evlilik Teorileri

* Henüz evlenmemişlerin evlilik hakkındaki fikirlerini okurken, gülsem mi,
  ciddiye alsam mı bilemiyorum. *Evlilik* dediğimiz, insandan insana farklı
  anlaşılan, biri birine benzemeyen ve iyisinin de kötüsünün de genelde yegane
  olduğu bir durumdur. İnsanlar birbirinden ne kadar farklıysa, evlilikleri
  de o kadar farklı oluyor.
  
* Evlilik hakkında genel geçer kurallar sunmak o sebeple çok zor. İnsanlar
  hakkında belirlediğiniz ve genelde uymadıkları kurallardan daha *anlamsız.*
  Kişinin kendiyle anlaşmasından öte, başkasıyla anlaşması.
  
* Mamafih nasıl ki insanın kendiyle konuştuğu *dil* kendine mahsustur ama
  başkalarıyla ortak bir dille konuşur, evlilik de bu ortak ilişki kodlarıyla
  anlaşılıyor. Bu kodlar kocanın ve karının rolünü belirliyor, çoğunu
  sorgulamıyoruz. En iyi ihtimalle hoşumuza gitmeyen, modası geçmiş bulduğumuz
  bir kısmını konuşuyoruz ve diğer kısımlarında *yaşayan uygulama* neyse ona uyuyoruz.
  
* Eskiden anlaşılan *evlilikten* uzaklaşmanın, diyelim kadının çalışmasının veya
  babanın çocukların altını değiştirmesinin, üzerinde konuşulmamış kısımlarla da
  ilgisi var. Doğru düşünülmemiş değişiklikler bir yerde patlıyor. Kadın
  çalışıyor ama bir yandan da kendisinden ev işlerini yapması bekleniyor. Erkek
  normun dışında davranıyor ama bunun için takdir edildiğini ve diğer
  erkeklerden daha çok *sevildiğini* hissetmiyor vs.
  
* İki kişinin arasında olduğuna göre, evlilik anlayışımızda değişiklik yapmak
  mümkün. Erkek evin reisi olmak zorunda değil, kadın aynı zamanda *gelin* olmak
  zorunda değil. Bununla beraber bunların dengeli dağıtılmadığı, bir tarafın
  kendini devamlı fedakarlık yapıyormuş gördüğü evlilikler topallamaya başlıyor.
  
* Teoriler her zaman çalışmıyor. İnsanların nasıl mutlu olacaklarından
  kendilerinin bile tam haberdar olmadığı durumlar da var. Etraflarında
  gördükleri tekil örneklerden dolayı bir fikir ediniyorlar ancak bu fikirler
  çok defa kendi durumlarına tam otumuyor. Dahası evlilikler dışardan,
  insanların şikayet edip durdukları arızalardan çökmüyor. Nasıl ki insanların
  hastalıkları farklı, evliliklerin de hastalıkları çeşit çeşit. 

### Şayia ve Deney

* *Gerçek bilgi* sadece bilimseldir dersek, insanların ürettiği her bilginin test
  edilebilir olmasını bekleriz. Bilgimiz sadece test edilir olduğunda da
  pratiklikten uzaklaşır, çünkü hayat bize yeni durumlar getirdiğinde, ürettiğimiz
  bilgiyi bunda tatbik etmek zordur, belki imkansızdır. 
  
* Bu temelde *empirik* bir itiraz değil, durumlar dğeiştiğinde, belki elimizdeki
  en kesin bilgilerin bile geçersiz olacağı, diyelim ışık hızının uzayın değişik
  bölgelerinde fakrlı olduğu gibi düşünceler değil. Bizim bu çeşit kesinlikleri,
  elimizdeki durumlara uygulamak için kullandığımız yöntemlerin de *bilimsel*
  olması gerek. Elimizdeki *önermeler halinde* bulunan bir bilgiyi, duruma
  uygularken kullandığımnız yöntemlerin doğru olduğunu bilmiyoruz. 
  
### Sina'nın Dergahı

Burayı sevenler [Sina'nın dergahını](http://amakihayal.wordpress.com) da
sevecektir. 

### Alternatif Tıpçık

* Tıbbın alternatifi nedir? İnsanın doğal olarak bulunan zihni sınırlarına
  takılan ve yanlış teşhis, eksik tedavi gibi kusurlarına bakarak güvenmediğimiz
  Batı *tabibi*, Batı *tıbbına* güvenmemek için bir sebep mi? 
  
* Tıbbın bir alternatifi olsaydı, insanların 20. yüzyıl başlarına kadar
  kullandığı efektif tedaviler olurdu. Bugünkü hastalıkların çoğunun sebebi,
  tıbbın bizi hasta etmesi değil, bizim artık o zamanki hastalıklardan ölmüyor
  olmamız. Doğan insan evladının yarısı bir yaşından önce ölüyorken,
  yaşayanların *eski toprak* ve *sağlam bünyeli* olması normal. 
  
* Çevre şartlarının değiştiğini, insanların artık daha yapay ortamlarda, ezeli
  standartlarına aykırı şekilde yaşadığını ve bunun da hastalık sebebi olduğunu
  söyleyebiliriz. Ancak elimizden insanı *doğal* ortamına yollamak gelmez, çünkü
  *doğal* dediğimiz şey, marketten aldığımız değil, bedenimizle çalışarak
  yetiştirdiğimiz ve bizi hem yetiştirmek için fiziken çalıştırırken, hem de
  tüketirken sağlığa yöneltir. Bizim doğal anlayışımız, sahip olduğumuz ve
  genelde endüstrinin sağladığı nimetlerin yanında, daha az gübre atılmış kurtlu
  elma yemek. *Doğal* tüm şartlarıyla doğal demek değil, sadece olana *kozmetik*
  bir doğallık. 
  
* Dünyamız son yüzyılda o kadar değişti ki, artık bir doğallıktan bahsetmek
  komik duruyor. Tıp sözkonusu olduğunda ise, *doğal* demek, sanki eskiden bizim
  bu hastalıklarımızın bir devası varmış, mesela kanserin, mesela Alzheimer'ın
  devası eskiden varmış ama sonradan unutulmuş gibi bir kabul. Eskiden olmayan
  yiyeceklerden uzak durursak, *eskiden olmayan* bu hastalıkların da bizden uzak
  duracağı gibi bir kabul. 
  
* Modern tarımın eskisi kadar besleyici ürün vermediğini, verimlilik uğruna gıda
  değerinden sarfınazar edildiğini ve bunların da uzun vadede bedeni zayıf
  düşürdüğünü söyleyebiliriz. Bunlara inanıyorum. Ancak *alternatif tıp*
  dediğimizin  bizi bu konularda, standart tıptan daha iyi koruyacağına
  inanmıyorum. Tıbbın kendisi bile büyük ölçüde istatistik problemlerinden ve
  çalışmalardaki zayıflıktan muztaripken, üzerinde hiç çalışma yapılmamış ve tek
  desteği televizyonda konuşma meraklısı bir takım adamların *anekdotlarından*
  ibaret olan bir tıbba kendimi emanet etmem. 
  
* İnsan fizyolojisi zor, kesin bilgi üretmek zaman ve emek istiyor. Mantıken,
  ikna edici sandığınız pek çok delil, gerçek incelemede *fos* çıkıyor. Onun
  için dün *yumurta yemek kolesterolü artırıyor* diyen, bugün *yumurta yemenin
  kolesterole etkisi yok* diyor. Dün uzun vadeli bir çalışma yapılmamışken,
  *yumurtada kolesterol gani, bunu yiyince kandaki kolesterol de artar* diye
  düşünüp, insanları uyaranlar, bugün bu ikisi arasında bir bağlantı
  bulamayınca, *yumurta yiyebilirsiniz* demek zorunda kalıyor. Biz de, dışardan
  bakan insanlar, şaşırıyoruz.
  
* Tıbbın zor olduğunu, teşhis koymanın hastalık ve ilaç adı ezberlemekten farklı
  bir zihin süreci gerektirdiğini ve adı *doktor* olan çoğunun, teşhis sürecini
  yönetmeyi bilmediği için tıbbın da adını lekelediğini görüyoruz. Bütün
  teşhisler bir ihtimal hesabıyken, hasta kesin bir sonuç ve neredeyse
  müneccimliğe varan bir doğruluk bekliyor. Doktorun hastaya *ihtimalden*
  konuşması, çoğunu korkutuyor. Hasta iyileşmek için gidiyor ama *ihtimal* diyen
  doktor, hasta tarafından ne yapacağını bilmeyen, neredeyse *cahil*
  görülüyor. Yanlış yaptıkları yok mu, tabii ki var. Unvanı Prof olan biri,
  kulağımdaki mantarı göremedi mesela, aylar önce, akabinde gittiğim bir diğeri
  gösterdi bana, *bak kaşıntıyı bu yapıyor* diye. Bu kadar basit seviyede, gözle
  görülür bir şeyi bile kaçıranlar oluyor demek ki. Ancak bundan, tüm KBB
  literatürünün işe yaramaz olduğu anlamı çıkmaz. Kaşıntı için (diyelim)
  kulağıma greyfurt suyu damlatmamın *daha iyi* olacağı da çıkmaz. Tıbbın *zor*
  olduğu anlamı çıkar. 

* Kimisinde *kemofobia* denen bir *rahatsızlık* var, bedenlerine *kimyevi* bir
  şey aldıklarında, zehirleneceklerini düşünüyorlar. İlaç içerse, tedavi
  ettiğinden büyük bir hastalığa sebep olacağını. *Alternatif tıbbın*
  saiklerinden biri bu korku. Şahsen bende de vardı, ancak deneye deneye,
  kolesterolümü statinler kadar hiçbir şeyin düşürmediğini gözledim. Türlü çeşit
  alternatif denedim, ancak bunların da en faydalısı *hareket*, yani ceviz
  yiyerek kolesterolü önemli ölçüde düşüremiyorsunuz. Statin'lerin olmadığı bir
  dünyada yaşamam biraz zorken, sanki böyle bir *faydası* yokmuş gibi yapmak
  haksızlık gibi geliyor. 
  
* Kanser teşhisinde kullanılan bilgisayarlar ve uzman sistemler günümüzde artık
  insan doktorlardan daha iyi teşhis koyuyorlar. Bilgisayarın aynı anda 7
  *şeyden* fazlasını hesaplayabilmek gibi bir artısı var, insan beyni doktorluk
  için yaratılmamış, daha basit işlerde, daha hızlı çalışması için yaratılmış ve
  doktorlardaki de neticede insan beyni. O sebeple, inşallah 20 seneye kadar,
  sadece gerekli testleri isteyen ve en az rastlanan hastalıklar da dahil
  hepsini değerlendiren bu sistemler yaygınlaşır da, biz de yanlış teşhis koyan
  doktorları anlatmaktan kurtuluruz. Onlar da tıptan ve hastalardan kurtulur. 

### Galaksiyi Kolonize Edecek Yapay Zeka

* Yapay Zeka alanında önemli isimlerden biri olan Jürgen Schmidhüber'in
  [bir röportajını](https://www.infoq.com/articles/interview-schmidhuber-deep-learning)
  okudum. Galaksiyi kolonize edecek zekanın halihazırda geliştirilmekte olan
  teknolojilerin *sonucu* bir yapay zeka olacağını söylüyor. *Birkaç milyon yıl
  içinde* tüm Samanyolu galaksisinin kolonize edileceğini. 
  
* Uzay filmlerinde tüplerin, her tarafında ayrı cihaz bulunan beyaz
  *bornozların* veya dev uzay gemilerinin içinde gezen insanlar gördüğümde,
  insanı uzaya göndermenin bunun ne kadar saçma ve maliyetli bir fikir olduğu
  gelir aklıma. Neden insanların falanca gezegen, filanca galaksi sürttüğünü
  anlayabilmiş değilim şimdiye kadar. Doğal ortamını yeterince değiştirmemiş
  gibi, bir de kendini bu ortamdan alıp, bir teneke kutuya tıkıp, bundan *bilim
  için* fayda devşirecek. 
  
* Mars'a koloni kurulacaksa, bunu muhtemelen orada yaşamayı bizden daha iyi
  beceren robotlar yapacak. Atmosferinde donmayan ve oksijen ihtiyacı olmayan
  robotlar. Alpha Centauri'ye gidilecekse de, bunu yüzlerce yıl bir gemide
  seyahat etmeye çalışan insanlar değil, çok az enerjiyle binlerce yıl
  bekleyebilen robotlar yapacak. İnsan bu gibi işler için uygun bir *araç*
  değil. Yapabileceği de, bu alanları mümkün mertebe *akıllı* cihazlara
  bırakmak. 
  
* Bu insan beyninin tamamen kopyalanabilir veya taklit edilebilir olmasından
  ayrı bir tartışma. Çünkü muhtemelen hiçbir zaman kuş gibi uçan uçaklarımız
  olmadığı gibi, insan gibi düşünen makinelerimiz de olmayacak, bununla beraber
  uzaya uçsun diye kuş göndermediğimiz gibi, insan da göndermeyeceğiz. 
  
### Doğal Bencillik

* İnsanın doğal hali bencillik midir, paylaşmak mı? Muhtemelen bunun deneyini
  yapmak o kadar da kolay değil, belki de imkansız çünkü *doğal* dediğimizin
  önemli bir kısmı da öğreniliyor. 
  
* [Şurada](http://nautil.us/issue/37/currents/selfishness-is-learned)
  bencilliğin öğrenilen bir davranış olduğunu, insanların *düşünmeden*,
  içgüdüyle hareket ettiklerinde paylaşmayı tercih ettiklerini söylemiş. Daha
  önce gördüğüm bir başka videoda da, farenin biri, arkadaşını kafesten
  kurtarıp, onunla yiyeceğini paylaşıyordu. 

* İnsanın *paylaşmayı* öne çıkarmasının, aslında kendi mutluluğu için olduğunu
  söyleyen bazı yazılar da okumuştum. *İyilik* yapmanın, mantıklı olmadığı
  halde, insanlara iyi geldiği ve *toplulukların* diğer topluluklara galebe
  gelmesini sağladığı için tercih edildiğini söylüyordu. *Evrimsel psikoloji*
  dedikleri de böyle açıklıyor. 
  
* Buradaki sorun, *organizma* dediğimizin her zaman bizim düşündüğümüz
  *bireyliğe* erişmemiş olması olabilir. Bir karınca, yuvasından ayrı olarak
  yaşayabilir mi? Yaşayamazsa, onu ayrı bir organizma saymak ne kadar doğru?
  Aynı şekilde, topluluktan ayrı yaşama imkanı olmayan bir insanın, birey
  olduğunu ve bundan doğan *doğal hakları* olduğunu iddia etmek ne kadar doğru
  olabilir?

* Ahlak anlayışımızın kabulleri insanların birey olduğu ve bunun başkalarıyla
  kesin sınır oluşturduğu yönünde. Etik, ekonomi, din ve sair anlayışların hepsi
  bu kabulden hareket ediyor. Halbuki bireyin yaşaması, fonksiyonel olması için
  topluluktan önemli ölçüde faydalanması, onun *parçası* olması gerek. Günümüzde
  kendini işe yarar bir parça haline getiremeyen insanların *ölüden* çok bir
  farkı olmadığı düşünülüyor. Buradaki sorumluluğun sadece bireyin değil, aynı
  zamanda topluluğun da olduğu, insanın kendinin birinci sorumlusu olsa bile tek
  sorumlusu olmadığından başlamak lazım. 
  
### Zihinlerin Kopyası

* İnsanların kendi zihinlerini bilgisayara aktarması mümkün mü? Düşüncelerimiz
  beyin denen organik *donanımda* çalışan bir yazılımsa, bu yazılımın da diğer
  yazılımlar gibi farklı ortamlara aktarılabilmesi gerekir değil mi?

* Ancak sorun şu: Biz bu yazılımın tüm ortamını kontrol edemiyoruz, muhtemelen
  (*kuantum* demeye de korkar olduk) atom altı seviyede çalışan bir donanımı
  var, yani zihnimizin bazı tarafları kuantum süreçlerince idare
  ediliyor. Bunların da Heisenberg'in belirsizlik ilkesinden kaynaklanan
  *kopyalanamazlık* gibi bir özelliği var.

* Buna
  [bir itiraz da](https://exolymph.news/2016/06/21/cloning-artificial-intelligence-death/)
  zihnin başlangıç durumunu bilmediğimizden, *yazılımı* dondurup, başka yere
  aktaramayacağımızı söylüyor. Donanım değişmediği halde zihin durumları
  değiştiğine göre, zihni *dondurmak* için donanımdan fazlası gerek, başlangıç
  durumu da elimizde olmadığından, (bilgisayarı açar gibi) bütün düşünceleri
  baştan başka bir makinede tekrar *oynatıp* zihnin o anki haline ulaşmak mümkün
  değil. 
  
* Bu sebepler bir gün insanların artık bu sıırlı bedenlerini bırakıp, yazılım
  olarak bilgisayarlarda yaşayacaklarına inanmak zor. Teknoloji ilerliyor, belki
  bir gün bu sınırlamaların da aşılması mümkün ama bedenden ayrılmış bir zihnin
  ne kadar *ben* olacağı, ne kadar insan kalabileceği de ayrı bir sorun. 
  

### Katil Robotlar

* Robotlara kendi kendine insan öldürme ve operasyon yapma kabiliyeti
  geliştiriliyor. Amacı insanlardan daha hızlı karar veren *askerler* üretmek. 
  
*
  [Bu robotların kimin ölüp kimin kalacağına karar vermesini istiyor muyuz?](http://spectrum.ieee.org/robotics/military-robots/do-we-want-robot-warriors-to-decide-who-lives-or-dies)
  Cevap muhtemelen hayır, çünkü bir defa bu gücü ürettiğimizde artık kime karşı
  kullanılacağını da bilemiyoruz. Dahası düşmanların da benzer teknolojileri
  geliştirme ihtimali var. Bu robotların bugün *ordunun* oynadığı rolü oynayıp,
  *devletin* vazgeçilmez unsuru haline gelmesi mümkün. 

* Devletlerin bir süre sonra robotlar tarafından idare edileceğini iddia
  edebiliriz. Bunun ilk aşaması herhalde orduların robotlaşması. Eğer insanların
  kendine yeter bir tpoluluk, canlı türü olarak kalmasını ve en azından
  teknolojiyi kontrol etmesini bekliyorsak, orduların robotlaşmasına karşı
  durmak gerek. Ancak bunun imkanı var mı?
  
* Teknolojik gelişme, *durdurulabilir* değil. Tek bir merkezden idare edilmiyor
  dünya, o merkez kalkıp, *artık yapay zeka teknolojileri geliştirmiyoruz*
  diyemez. ABD bunu dese, Avrupa devam edecek, Avrupa dese Çin devam
  edecek. Teknoloji önemli bir acantaj olduğuna göre, *düşman* sahip olacağına,
  *biz* sahip olalım diye düşünüyorlar. Kimsenin *dünyanın ve insanlığın*
  akıbeti için kendini kurban etmeye niyeti yok çünkü kurban etse de bunun bir
  sonucu olmadığını biliyor. 
  
* O sebeple teknoloji düşmanlığının çıkar bir yolu yok. Bunun tek yolu,
  dünyadaki teknolojiyi yok edecek ve bizi sıfırdan başlamaya itecek bir
  felaket. 
  
* Birileri katil robotlar geliştirecek, başkaları bunlardan ordu kuracak,
  başkaları vergi ve hukuk sistemini robotlara teslim edecek, diğerleri doğrudan
  demokrasi niyetiyle insanların politika belirledikleri platformlar ve
  meclisler getirecek, diğer bazıları bu meclislerin yönlendirilmesi için
  çalışacak, sonunda insanlık bir şekilde robotların yönetiminde, onlarsız
  yapamayan ve onların belirlediği sınırlar içinde yaşayan bir türe dönüşecek. 

### Erken Doğru Yanlış Mıdır?

* *Zamanından erken söylenen doğruların yanlıştan farkı yoktur* demiş
  [yazıda](https://medium.com/@AlexSteffen/being-too-far-ahead-is-the-same-thing-as-being-wrong-757ca567da69). Doğru
  mu, doğru. 
  
* Dünyada herkesin bir gündemi var. Kimisi falanca partinin etrafında
  politikayı, kimisi futbolu, kimisi bilimi, kimisi müziği, kimisi sair
  sanatları takip ediyor. Söylediklerimizin muhatabı, bizimle aynı gündemi
  paylaşanlar. Peki bizimle aynı gündemi paylaşan kimse yoksa?
  
* İnsanların politika veya başka konularda çözüm olmayan çözümleri
  desteklediğini çok gördüm. Ancak bunlara *çözüm* sunduğunuzda,
  anlamadıklarını, *bunu sadece sen mi düşünüyorsun* diyerek belli
  ediyorlar. İnsan ne söylendiğini anlamadığında, kimin söylediğine
  bakıyor. Düşünerek bulamayacağımız konularda kısa yolumuz bu, sevdiğimiz biri
  söylüyorsa doğrudur, aksi halde yanlış. 
  
* Sözün vaktini de, *kim* olduğn belirliyor tabii. *Kim* olmadan ürettiğin her
  düşünce *vaktinden önce* sayılıyor. Bunun diğer tarafı da, zamanının
  *doğrularına* yeterince hapsolmayan kimsenin, *kim* haline gelmesinin
  imkansızlığı. Zamanın yalanlarını yeterince bünyene dolduracaksın ki, o
  yalanları satacak kadar *yetkin* olacaksın ki, *uzman*
  sayılabilesin.
  
* Ancak haksızlığa da gerek yok. Bize *yeni* diye sunulanların pek çoğunun da
  aslında o kadar yeni olmadığı veya o kadar iyi düşünülmüş olmadığını, gerçek
  yeniliklerin pek az karşımıza çıktığını biliyoruz. Çoğu söz, vaktinden önce
  de, sonra da yanlış. Doğruyu yanlıştan sadec eiçeriğine bakarak ayırdetmek o
  sebeple, o sözü söyleyecek kadar *uzmanlık* gerektiriyor. Yenilik onun için
  Allah'a kalmış. 
  
- İsmet Özel bir yazısında, bir metnin en fazla %30 orijinallik içermesi
  gerektiğini, daha fazlasının metni anlaşılmaz yapacağını söylüyordu. Eskiden
  daha orijinal yazılar yazıp, şimdilerde bazı yerlerde *aptala anlatır gibi*
  yazmamın sebebi bu. Hammaliye mi, evet, ama bu hammaliye olmadan malzemeyi
  zihinlere taşımak mümkün olmuyor. 

### Dil ve Düşünce Arasındaki Bağ

* Dilsiz olan düşünebilir mi? Buna *evet* dersen, dilin *düşüncesiz* nasıl
  üretildiğini de açıklaman icap eder, çünkü dil düşünceyi üretiyorsa, dili ne
  üretiyor?
  
* Dil ve düşünce arasındaki bağ, yumağın örgüye dönüşmesine benziyor. İplik
  yoksa örgü öremezsin, yani temelde bir düşünce var ama bunu şekle çevirmek,
  ifade haline getirmek ayrı bir yetenek. Örgüye bakıp, bunun *aynen* bu şekilde
  zihinde varolduğunu iddia etmek saçma. 
  
* Hayvanlar düşünebilir mi? Onların da zihinlerinde bizimkine benzer yumaklar
  var ve bu iplikleri birbirine bir şekilde bağlıyorlar. Bizimki kadar gelişmiş
  olmayabilir, dışarıdan baktığımıda hiçbir iletişimi olmayan *aptallar* gibi
  durabilirler ama içerine girildiğinde sair şekillerde iletiştikleri ve
  bunların bazen gayet gelişmiş oldukları görülüyor. O halde bizimki kadar güzel
  örgü çıkaramadılar diye onların *düşüncesiz* olduğunu iddia etmek de saçma. 
  
* Bilgisayarlar düşünebilir mi? Zihnimizdeki yumakların algı toplamları, his
  koleksiyonları olduğunu iddia edebiliriz. Yani kafamızda bilgisayarlara benzer
  bir mimari yok. Bilgisayarlar da bizimkine benzer *algı koleksiyonları*
  vasıtasıyla *hesap* yapmıyorlar. Bununla beraber bir gün dili bizim kadar iyi
  kullanmaya başlayabilirler, bizimkine benzemeyen ipliklerden oluşmuş yumaklar,
  bizimkine benzer örgüler yapmakta kullanılabilir. Bu durumda onların
  düşünmediğini nasıl iddia edeceğiz?
  
### Evlilik Antlaşması

* Kur'anı Kerim insanların borç alacak hususlarını unutulmaması için yazmasını
  söyler. İnsanlar alacak verecek davalarında yazıya geçirmeyi elzem görürken,
  bunu *evlilik* için pek yapmayışlarının sebebi nedir acaba?
  
* Beklentiler farklı, kadınların da erkeklerin de eski kadınlar ve erkekler
  olmadıkları zamanlardayız. Evlilikleirn de eski evlilikler olması zor,
  *herkesin bildiği kurallar* artık yok. Çoğu evlilik *doğaçlama* gidiyor,
  insanlar evliliği de evliyken öğreniyorlar. Daha öncesinde bir kursu,
  diploması yok. Ancak bir yandan da *beklenti* denen şeyler var, (çoğu
  konuşmuyor ama) başta konuşulmuş ve *biz şöyle yapalım* denmiş konular
  var. Bunların hiçbiri yazıya geçmiyor. 
  
* Evlilik tabiati itibariyle *ölene dek* sürmesi beklenen bir durum olduğundan
  herhalde, bir *sözleşmeye* bağlamak çok acayip geliyor. *Sözleşme* zımnen sonlu
  olduğunu kabul etmek anlamına geliyor. *Evlilikte* sonluluğu kaldıramayan bir
  ağırlık var, öldükten sonra da cennette devam edeceğine inanan çok. 
  
* *Sonsuz* olduğu varsayılan bir konuda sonlu sorumluluklar nasıl konuşulabilir?
  Bir yandan da *her şartta seninle evli kalmaya devam edeceğim* deyip, bir
  yandan *ev işlerine yardım etmelisin* nasıl yazıya geçirilebilir? Bunlarda her
  zaman *yapılamaz*, *imkansız* diyen taraftaydım. Çünkü konu bir yandan cereyan
  ederken, *dur bir şu söyledikleirmizi yazıya geçirelim* demek müstakilen bir
  güvensizlik örneği olabilir korkum vardı. Ancak artık büyüyüp, evlilik
  kavramının *sonsuzla ilişkisinin pek o kadar da sıkı olmadığını kavradıktan
  sonra, herhalde yaşın ve evlilik tecrübelerinin artmasıyla da beraber, aslında
  bu kağıdın güvensizlik yaratacağı evliliğin de zaten pek hayırlı evlilik
  olmadığına kanaat ediyorum. Eğer verdiğin sözler ve kendin hakkında
  söylediklerin yazıya geçecek kadar doğru değilse, zaten onları söylenmemiş
  saymak daha uygun. 
  
* Kağıt insanın kendi faniliğine, zihninin, hafızasının faniliğine inancının bir
  göstergesi. *Aşıkken* insan tam da bu faniliği konuşmak istemiyor, aşk sonsuz,
  hayat sonsuz, hayal sonsuz ve sen burada sonlu bir takım işlerden laflarda
  bahsedeceksin. Evlilikle alakalı işler işte bu sebeple benim gibi kimine çok
  tuhaf gelir, bu önemliyse, ben neden buradayım, ne önemliysem neden bunlar da
  önemli noktasına gelirsin. Bir yandan da *evlilikle ilgili sözleştiklerimizi
  yazalım* demek, ah, o cesaretim hiç olmadı. 

### Korkmanız gereken bir insan değilim

* Alnıma böyle bir dövme yaptırsam, miniskül harflerle, *korkmanız gereken bir
  insan değilim.*  Lütfen benden korkmayınız. 
  
* Korkuyorlar mı? Hayır, herhalde korkmuyorlar. Ben onların korkmasından
  korkuyorum. Sokakta her gün bana adres soran birileri odluğu sürece bunun pek
  yere basan bir korku olmadığını düşüneceğim, korktukları insanı durdurup adres
  sormazlar değil mi? O halde neden bu korku?
  
### Laik Devlette Ulu'l-emr

* 15 Temmuz kalkışmasında, insanların sokağa çıkmalarını *ulu'l-emre itaat*
  düsturuyla açıklayanlar var, bir de *laik devletin ulu'l-emr'i olur mu
  diyenler. 
  
* Bizim devletimizin laikliği biraz tuhaf. Bir yandan şehitlik gibi İslam'ın
  temel kavramlarından birini alıyor, ancak diğer temellerine karşı soğuk
  duruyor, bir yandan Diyanet diye bir kurum var ve oldukça bürokratik bir dini
  yönetim var, ancak bir yandan da bu yönetimin çıkan kanunlarda bir kaynak
  olması mümkün değil. 
  
* Bizdeki din/devlet ilişkileri meselesi, modern devlet kavramlarına başvurmak
  zorunda kaldığımız zamanlardan beri problemli: Onldan önce devlet ve İslam
  zaten birbirinden ayrılabilen kavramlar değildi ve herkes bunun İslam'ın
  devleti şekillendirmesi tarafını düşünürken, bir yandan da devlet İslam'ı
  şekillendiriyordu. Bizim bugün dini manada asıl derdimiz, devletin kendini
  SLam'ın dışına çekmesiyle, bu alandaki otorite boşluğu. *Gerçek İslam*
  dediğimizde, insanların bunu kabul etmesi için, arkasında bir *devlet
  otoritesi* gerekiyor. Bugünkü durumda, devletin politikası bariz ikiyüzlülük
  ve bu da isannların Diyanet'in dini söylemini fazlaca ciddiye almamaya
  yöneltiyor. 
  
* Bir *Halife* bizi birleştirmesi için gerekli. Ulu'l-emr'in vazifelerinden biri
  de, dinin toplum için bölücü değil, toparlayıcı bir işlev görmesi. Bugünkü
  halimiz, Cumhurbaşkanı'na Ulu'l-emre sıfatı versek de, vermesek de, dinin
  birleştirmekten çok böldüğü bir politika. 
  
* Asıl soru: *Cumhurbaşkanı Ulu'l-emr sayılır mı?* idi. Müslümanlara dinlerinden
  dolayı zulmedilmediği, dinlerini açıktan barış içinde yaşadıkları bir düzenin
  korunması amaç olduğuna göre, evet, devlet laik de olsa, müslümanların
  haklarını koruduğu sürece, başındaki de ulu'l-emr sayılır. Bu kişinin
  müslüman olması bile zorunlu değildir ancak ne zamanki müslümanlar
  ayrımcılığa, dinlerinden dolayı aşağılanmaya maruz kalırsa, o zaman düzenin
  ıslahı ve nihayetinde ıskatı vacip olacağından, başındaki da ulu'l-emr
  sayılmaz. Bu yorumun *sizden olan emir sahiplerine* ayetini biraz aştığının
  farkındayım, ancak itaatteki maksadın, bir kişiyi taltif etmek değil, sulhün
  ve barışın korunması olduğu için *sizden olan* şartını, *sizinle barış içinde
  olan* ve *adaletle hükmeden* gibi anlamak eğilimindeyim. 

