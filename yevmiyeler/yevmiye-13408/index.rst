Yevmiye 13408
=============

:date: 2016-04-01 17:23:46 +0300

.. :author: Emin Reşah
.. :date: Wed Mar 30 23:41:47 EEST 2016 
.. :dp: 13408 

.. 

   Önce isimleri, sonra yüzleri, sonra fermuarını çekmeyi, en son da fermuarını
   indirmeyi unutursun.  -- George Burns

Ben bunların yüzler ve fermuarı indirme safhaları arasında olabilirim. Gün
içinde belki haddini aşacak derecede bilgiyle meşgul olup, oku, düşün, yaz, oku,
düşün, yaz çevrimlerinde gereksiz bulduğum her şeyi unutuyorum.

Bu gereksizlik, yeterince zor olmayan tüm problemleri içeriyor. Eğer başkasının
yapabileceği bir işse, başkasının yapmasını bekliyorum. Çoğu zaman yapan oluyor
ama nihayetinde son sözü benim söylemem gereken işler var ve hala arabamı
kullandırabileceğim kimsem yok.

Düşünmek, düşünmek, zor sorulara çözüm bulmak, bunları denemek, yanılmak, bir
daha denemek, bir daha yanılmak, defalarca denemek, defalarca yanılmak ve en
sonunda çalışan bir çözüm bulmak. Hayatımın böyle geçmesini istiyorum. Bir de
yazmak tabii.

Yaşım kırka doğru giderken, artık ne yapmak istiyorsam, onu yapacağım ve başka
bir şey de yapmayacağım bir hayat olsa. İnsan yaşı ilerledikçe kucağında çok
karpuz taşıma becerisini kaybediyor. Bir işten başkasına geçmek daha zorlaşıyor,
bunu farkediyorum. Dimağ yorulduğu vakit, ne kitap okumaya, ne podcast dinlemeye
mecalim oluyor. Geriden geriden bir baş ağrısı, gözlerimi kapatıp, uykuya dalmak
istiyorum.


