---
title: "Yevmiye 13581"
date: 2016-11-13 18:30:39
dp: 13581
featured_image: "/images/header-81.jpg"
images: ["/images/header-81.jpg"]
tags: []
---



Olması gerekenlerin en iyi şekilde olduğu zamanlardayız. Kendim için öyle
sanırım. Endişe etmeye mahal yok, *acaba hala orada mıdır?* dediğim
kuvvelerimin, sabır, metanet, akıl ve sair hislerimin yerinde durduğunu ve
işlerin rast gitmesi konusundaki endişelerimi beklediklerini farkettim. Hızır'ın
varlığını göstermesi için ondan biraz şüphe duyman gerekiyormuş. 

*Şimdi ne olacak?* sorusuyla meşgul değilim, görünüyor ki ne kadar düşünürsem
düşüneyim ve ne kadar endişe edersem edeyim, kendimi olduğumdan daha fazla bir
*şey* yapmayacağım. Elimden gelmediğinden değil, belki, ancak elimden gelmesini
istemediğimden. 

--------

Halimi bir hikayeyle mi tasvir etsem diye düşündüm ama vazgeçtim. Halimin tasvir
edilmesi gerektiğini nereden çıkarıyorsunuz? Tasvir edilebileceğini veya?

Basitçe, *nominal olanın* aslında benim asıl istediğim olduğunu farkettim. Asli
olana mecbur değilmişiz, sorana *var* diyecek kadarı yeterliymiş. Belki üzerinde
durduğum pek çok konuda böyle, boşu boşuna kendimi *asılla* meşgul etmeye
çalışıyorum. Çözemeyeceğim konularda kendini yoruyorum, asla sahip olamayacağım
*aslı* arıyor, temeldekinin ne olduğunu, içinde ne bulunduğunu sormakla beynimi
eskitiyorum. Bu kadar uğraşmaya gerek yok belki, belki nihayetinde ölüm olduğunu
bilmek ve hayatın yüzeyinden geçip gitmek en iyi *strateji.* 

Bundan iyi yazı çıkmaz tabii, daha doğrusu beni tatmin eden bir yazı
çıkmaz. Ancak seneler evvel de dediğim yere döndüm, bulunduğun durumun *gaflet*
olmadığını anlayamıyorsun, kişinin kendini bu manada ölçmesi mümkün
değil. Başkaları da benim gafletimi bulunduğu yere göre ölçüyor, ancak onların
da kendi gafletlerini ölçmeleri mümkün değil, o sebeple belki *gafiller sağırlar
birbirini ağırlar* durumunda pek çoğu. 

[Gafletin derinliği mühim demişim](http://eminresah.com/akil-fikir-ilham/gaflet)
iki sene kadar evvel. İnsan neyle tatmin oluyor? Ne kadar gaflet yetiyor sana?
*Bana sadece hakikat yeter* diyenler, hakikat yerine başka bir hikaye uydurup,
onu tazim ediyorlar. Bunun *hikaye* olduğunu gördüklerinde, belki daha derin ama
daima *daha yeni* hikaye. Yeniliklerin kendini *satmak* gibi bir özelliği var.

Gafletimiz de bu sebeple yeniliğe ihtiyaç duyuyor. Eski gafletimizi kesip hikmet
yapamıyoruz, çoğunlukla onu terkedip, başka bir gaflete dalıyoruz. Ben de zaman
içinde beni (ve okuyanları) hangi tür gafletlerin daha meşgul ettiğini
öğrendim. Artık bunların üzerinden, sanki çok umurumdaymış gibi, edebiyat
yapabilirim. Neticede yazmak da benim en sevdiğim gafletlerden bir gaflet. 

Bir işi profesyonel yapanların, ondan zevk almak gibi bir hevesleri zaman içinde
azalıyor. O sebeple profesyonellik müstakilen *başarıdan* veya *paradan* keyif
almayı gerektiren ve işin kendisinin öneminin azaldığı bir durum. O sebeple
*profesyonelleşen* yazar, derdini yazmayı bırakıp, *hangisi gider* diye
bakıyor. 

Ben de sanırım zaman içinde *yaşama konusunda* profesyonelleştim. Üzerinde
durmak gerekmeyen konularda uzun uzun düşünmenin, bana, sana ve diğerlerine bir
faydası yok. İnsanları düşüne düşüne değiştiremiyorsun. *Dünyayı değiştirmek
için düşünceni değiştir* diyenler de aslında bunu söylüyor, *düşünceni dünyaya
uydur* demek istiyorlar, çünkü düşündüğün konularda dünyanın hiç de sana uyacağı
yok. 

O halde dostum, neden düşünmeye devam edelim? Neden künhüne vakıf olacağız diye
kendimiz eskitelim? Yapacağımız iş belli, şurada kaç senemiz varsa, fazla arıza
çıkarmadan yaşayıp bitirmek. Bunu neden zorlaştırıyorsun?

------

Sonunda sanırım *ben seninle neden bozuşmuştum?* diyeceğim. Unutkanlık zor
zanaat. 

#### Toplanma Kampı

Çelişkiler ülkesinde insanların toplandığı bir kamp. Kampın evlerin birbirine
bakar şekilde inşa edilmiş ve kimse sıkılmıyor. Bu ülkenin şehirleri toplama
kampı, peki bizim farkımız nedir?

Beyninden kaynar sular akıyor. Bunların buharından sana düşünceler
veriyorlar. Kafatasındaki basınç fazla olduğu için düşük sıcaklıkta kaynıyor su
onun içinde, onun için ateşin yükseldiğinde düşüncelerin de kontrol edilemez bir
hale geliyor. Doktorların bundan haberi yok, onların bildiği sadece kan alıp,
tahlil yapmak ve kanındaki moleküllere bakmak. Asıl o moleküllerin dizilimi
önemli. 

İşte biz de kainat denen toplama kampında, o moleküller gibi
dizileceğiz. Kainatın bizi oradan buraya sallayıp durması, ne olacağımızı
bilmediğinden. Sonunda bir eriyik olacağız, doğru formülü bulacak ve kainat o
zaman *huzura erecek*. İnsanlar da o huzurun içinde kaybolacak böyle. İhata
ettikleri tüm nesneler, bilgileri, zevkleri, şehirleri, devletleri ve bunun
gibilerin hepsi eriyecek. 

#### Yeniden başlamak

Yazmaya yeniden başlıyor gibi bir his. Bir zamanlar üzerinde durduğun bisiklete
*acaba yeniden binebilir miyim?* diye bakıyorsun. Uzun zaman olmuş gibi. Neden
uzun zaman olmuş? Çünkü uzun zamandır dört tekerlekli araçlar kullanıp,
*mantıklı* yazılar yazmaktan, iki tekerli olanların üstünde durmaya ve
bunlarla oynamaya imkan olmamış. *Aman başıma bir şey gelmesin.* *Aman yanlış
anlaşılmayayım.* *Aman falanca bunu görüp de benim şöyle olduğumu düşünmesin.*
ilh. 

Sonra bu endişelerin kendi kendine eridiği olaylar olmuş. Zaten yanlış
anlaşıldığını veya daha kötüsü hiç anlaşılmadığını görmüşsün. O halde, dostum,
madem dört tekerlekli yazılarla da kaza yapabiliyoruz, onun bize hayatı camın
arkasından sunan sınırlamalarını neden taşıyalım?

#### Toplama Kampı 2

Bir toplama kampındaki hayatı anlatan bir hikaye yazmak istiyorum. Toplama
kampı ve oradaki hayatlar. Düz hayatlar, bir yandan yaşadığına her gün
şükrettiğin bir yandan ölen yakınlarına kavuşmayı düşlediğin hayatlar. Ancak
bunu gördükçe, okudukça, bildiğim hayatın içinden bu hayatı anlatmanın
imkansızlığını idrak ediyorum. Çünkü *hayat* dediğimiz o kadar da *düz*
olamıyor. Orada da, bizim buradan göremediğimiz bir giriftlik var, insanların
yalan söylediği, ufacık menfaatler için birbirini sattığı ve daha büyükleri için
satmadığı, bazen başkasının hayatına malolacak hatalar yaptığı ve bazen
bilmediğimiz, bizim için anlamsız sevinçler yaşadığı hayatlar. 

Bir yandan da, onları bilmenin yazan için ne kadar elzem olduğunu
düşünüyorum. Ne kadarını anlatmak istiyorsun ve anlatmak istediğin gerçekte
nedir? Basit bir sembolizmle, aslında kendi hayatımızı ve beni *bunaltan*
dertleri anlatmak istiyorum diyelim. O halde, ayrıntıları tutturup, oradaki
çocukların gerçekte nasıl yaşadıkları ve neye üzüldüklerinin bir anlamı olacak
mı? 

Peki ne anlatmak istiyorsun? Asıl merak ettiklerin nedir? Bu sorunun cevabını
vermem zor, içimde *yakıcı* bir anlatma merakı yok, belki anlata anlata, belki
anlaşılmaya anlaşılmaya öldü. Sonunda *yazıların da çok basit, bazıları fazla
uzatılmış* diyerek gömüldü. Bundan sonra ne anlatsam, ne gider diye mi
bakmalıyım? *Bu yazı şu kadar layk aldı* falan, onun benzerlerini yazmalıyım mı
demeliyim? Bu zamana kadar *canı ne istediyse* yazmış biri olarak, buradaki
usulü bilmiyorum. Bu da canımın istediğini yazmaya devam edeceğim
demektir. Belki bu biraz daha fantastik olacak ve artık yazılarımızın dik
durmasını değil, hareket etmesini bekleyeceğiz. 

#### Tartışmayı Kazanmak

*Münakaşa* veya *münazara* tarzı konularda, insanlar *kazanmayı* o kadar
istiyorlar ki, bu istek *kazanmalarına* engel oluyor. Konu yeterince dallı
budaklıysa, bir tarafın *kesin* kazanması imkansız. Burada bir *fetih* oyunu
oynamıyoruz. İşin içine ego sokmak da tartışmayı konudan saptırıp, *senin
dediğin*, *benim dediğim* seviyesine getiriyor. 

Şeytan egosundan dolayı kaybetti. Tartışmaya egosunu sokmasaydı belki insanlar için de daha iyi olurdu.

#### Makinelerin fethi

Web sayfalarında insan olup olmadığınızı ölçen sorular olur, resimdeki sayıyı yazdıran. Bunlara CAPTCHA deniyor ve giderek zorlaşıyorlar, çünkü bilgisayarlar bunları çözmekte giderek ustalaşıyor. Sonunda bilgisayarlar o kadar iyi olacak ki bunları çözmekte, bizim çözemeyeceğimiz sorular sorup, insanları internetten uzaklaştıracaklar.



