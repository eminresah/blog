===============
Yevmiye - 12623
===============

:date: 2014-11-23 02:18:14 +0200

.. :Author: Emin Reşah
.. :Date:   12623

Hayatın bir ölçüde aptallık gerektirdiğini düşünüyorum. Aptallık, zira,
her şeyi bilen adamın ekseriyetindeki kötülüğü kafasından atabilmesi
mümkün değil. Bunun üzerine çıkıp, kendini yaşatabilmesi, gaflete
kaptırabilmesi mümkün değil.

Hayatın tüm girdisini çıktısını anlayan insanın kolu kıpırdamaz. Neden
kıpırdasın ki? Gördüğü ona yeter. Görmek istediği kalmaz. Varlık ona
yokluğu anlatır, her şeyin fani olduğunu görür ve hayattan bıkar.

Belki her şeyi bilmediği için de şükretmeli insan.

--------------

Hasta yatağında Amine ve altı yaşındaki yavrusu Muhammed ﷺ geliyor
aklıma. O ayrılıkta söylenecek en sakin sözler. Küçük çocuklara,
annelerine ve ayrılıklarına üzülüyorum. Babalarına değil, o kadar değil
yani, ancak annelerinden ayrılmak zorunda kalanlara üzülüyorum. Çocuklar
haklı. Kimsenin annelerini ellerinden almaya hakları yok.

--------------

Babalık demişken. Bir tanıdık var, sonradan düşününce tanımadık olsa
daha iyi olurmuş ama tanıdık ne yapalım ki. Adam sekiz on senelik
evliliğin bir safhasında karısını aldattığını itiraf ediyor, sonra
*uslanacağını* söylüyor. Sonra karısı hamileyken uslanamadığını
anlatıyor, doğumdan önce boşanıyorlar. Ayrıntısını yazmaya gerek yok,
sorsanız da anlatmam, olmaması gereken bir şeyler oluyor kısacası.

Ben bu adama şöyle budaklı bir odunla girişmek istiyorum. Düşünüyorum,
düşünüyorum, tutar bir tarafını bulamıyorum. Yeni doğandan başka dört
yaşında da bir çocuğu var.

Erkek milleti bu konularda birbirini pek ısırmaz. Kadınlara karşı
herkesin söylemesi gereken bazı sözler vardır, *asla aldatmayacağım* da
bunlardan biridir ama erkek erkeği bilir ve bu konularda, kadınların
anladığından başka bir dünyada yaşadığı da malumdur. O sebeple, bir
erkek bu konularda kadınların tarafındaysa, ortalıkta yaranmaya
çalıştığı bir kadın vardır. Ancak...

Ancaktan önce: Etrafımdaki erkeklerden *arkadaşım* diyeceğim hiçbirinin
böyle antinkuntin işlere bulaşacağını sanmam ve yine birinin karısı,
sevgilisi arayıp, nerede olduğunu soruştursa, ayrıntısının bilmiyorsam
da meseleyi düzeltmeye çalışırım. Erkeklerde böyle bir *birbirini
kollama* durumu vardır, genetik mi, kültürel mi bilmiyorum ama biliyorum
ki aynı haltı yesem, temize çıkarmak için uğraşacak erkekler bulunur.

Buna rağmen açık söylemek lazım, bu adamın nasıl olup da böyle bir tuhaf
duruma sebep olduğunu hala anlayabilmiş değilim. Sinirimi bozan kadın
mevzuu da değil, çocuklar.

Biri kundakta, biri kreşte iki çocuk.

Hepimiz biliyoruz ki, insan bir kadının yerine başka bir kadını, bir
erkeğin yerine başka bir erkeği azıcık zorlayarak da olsa sığdırır.
Bunun sair sebepleri vardır, bunların edebiyatını yapan da çoktur.
Sabahtan akşama milletin ağzı bu işler için çalışır. Bu olmasa
gazetelerin yarısı boş, ağızların çoğu etsiz kalır.

Anlayamadığım: Bir insan çocuğunun yerine başka birini nasıl sığdırır?
İşin bu kısmını gerçekten çözemiyorum. Hadi çocuklar artık büyüse,
kendini onlara karşı sorumlu görmesen, derdini anlayacak yaşa gelseler,
onu da anlıyorum ama bunlar daha bebek.

Kimindi el'an hatırlayamadım, *bir erkeğin çocuğu için yapacağı en iyi
şey, annesini sevmektir* diye bir söz vardı. Hadi sevmeyi boş ver, en
azından *aldatmamaktır* diyebiliriz değil mi?

Bu konularda büyük konuşmayı sevmem ama hangi *aşk*, hangi şehvet,
insana çocuğunun ağlamasını unutturabilir, anlayamıyorum..

Budaklı odun lazım.

--------------

Dün bu konuyu çok konuşunca, Yasemin de rüyasında *kuma getirdiğimi*
görmüş. Beni iki sebepten gülme aldı, birincisi böyle bir intiba
uyandırabiliyor olmak hoşuma gitti ve ikincisi *ben bunu kendi
rüyalarımda bile değil, ancak senin rüyalarında yaparım* dedim.

İtiraf etmek lazım: Bir erkek, hayatında *sadece pozitif* yönde değişim
olacağını düşünürse, hayatındaki kadın sayısının artmasından memnun
olur. Yani bu kadınların getireceği üzüntüler, karışıklık, zaman ve
ekonomik sorunlar olmayacaksa, hiçbir sorun yaratmayacaksa, erkeklerin
tabiatı bol-eşliliktir. (Belki kadınlar için de böyledir, onu
bilmiyorum.)

Velakin, kendimi o konumda düşünmem çok zor. Üzeceğim insanlar varken
zaten hayır ve bir de, *kuma mı, okuma mı?* diye sorsalar, *okuma*
derim, *kuma* değil. *Sana sevgili bulacağız ama hiç yazmayacaksın*
deseler, *hayır, ben almayayayım* derim. Yani üzüntüyü geç, zamanım da
yok böyle işlere, zaten kafam karışık, gizli saklı işleri de hiç
beceremem.

Bunlar olmasaydı bile, insanın yaratacağı etkiyi düşünüp, duygularını
kontrol edebilmesi mümkün olabilir diye düşünüyorum. Duygularını kontrol
edemese bile fiilini kontrol edebilir. Değil mi?
