Yevmiye 13469
=================

:author: Emin Reşah
:date: 2016-05-30 18:00:12 
:dp: 13469 
:image: /img/header-69.jpg

`Atlantic'te okuduğum bir yazı
<http://www.theatlantic.com/magazine/archive/2016/06/theres-no-such-thing-as-free-will/>`_
*özgür irade* diye bir kavramın aslında mevcut olmadığını anlatıyor. Felsefeci
milletinin yüzyıllardır kaşıdığı bir konu: Determinizm varsa, insan nasıl irade
sahibi olabiliyor ve irade sahibiyse, determinizm nasıl mümkün?

Mesele insanın fizik dünyada bir varlık olarak, onun kanunların tabi olması. O
kanunlar da büyük ölçüde determinist. *Büyük ölçüde* diyorum, çünkü kuantum
mertebesinde bir kaçış vardı, yani düşünceyi üreten süreçlerin atomdan ufak
boyutların Fizik'i tarafından idare edildiğini iddia etmek mümkündü.

Ancak yazı özgür iradeye, son zamanlarda artık daha sık kullanılan beyin MR'ı
cephesinden *saldırmış*. İnsanın düşünce ve reflekslerinin artık neredeyse
tamamen dışarıdan kontrol edilebildiğini veya bilimin bu yolda olduğunu
söylemiş. 1980'lerdeki Benjamin Libet deneyinden bahsetmiş mesela. Bu deneyde
insanların önce ellerini hareket ettirip, sonra bunu bu hareketin *kararını*
verdiklerine dair deliller var. Yani insan önce hareket edip, sonra bu hareketi
*istiyor.*

Konu artık laboratuvar ortamlarından çıkıp, topluma mal olmaya başladı. Asıl
önemli olan, insanın özgür iradesi olmadığının ve düşünce ve fiillerinin
determinist bir takım süreçlerce idare edildiğinin herkesçe kabulü ve kabulün
tüm hukuk ve sorumluluk fikrinde getireceği değişiklik.

Bunun için de deney yapmışlar: İnsanlara iradenin olmadığına dair bir yazı
okutmuşlar ve sınavda kopya çekmemek gibi iradeli olmaları gereken bir iş
vermişler. İradesinin olmadığına inananlar daha çok kopya çekmiş. Bunun başka
tezahürlerinden de bahsediyor yazı, başarılı insanların iradelerine ve
tercihlerinin kendilerine ait olduğuna daha çok inandıklarını söylüyor. Özgür
iradeye inanan ve tercihlerinin bir fark yarattığını düşünen insan işyerinde de
daha başarılı oluyormuş.

İnsanın özgür iradesinin illüzyon olduğuna inanınca, bir nevi
kadercilik/fatalizm ortaya çıkıyor. *İnsan iradesi de dahil her şey Allah'ın
takdiri* diyen cebriyyeci gibi, *insan iradesi fiziki süreçlerin sonucu, o halde
başıma ne geliyorsa zaten benimle alakası yok, irade ve ben sadece illüzyon*
diyenler yaşadıklarının sorumluluğunu almıyorlar.

Bana *düşünce kanseri* gibi gelen bu bakış düşünülmüş *çarelerden* de
bahsetmiş. En komik geleni, iradenin bir illüzyon olduğunun fazla yayılmamasını
isteyen Smilanski isimli bir felsefe profesörü. Sadece Mısır'ın okuma yazma
bilgisini elinde tutan rahipleri misal, fildişi kuledeki *bilge azınlık*
bilmeliymiş iradenin olmadığını, genele yayılmamalıymış bu bilgi. *Gerçek* ve
*iyi* arasında kaldığında insanın vazifesi iyiyi tercih etmekmiş.

Bunun ne kadar makul bir fikir olduğu çok su götürür tabii. İnsanların yıkmadığı
herhangi bir *duvar* kalmadığı zamanlardayız, irade fikrinin böyle kat kat
koruma altına alınmasını mümkün olabileceğine nasıl inanmış anlayamadım. Dahası
*iyi* ve *gerçek* arasında kaldığında gerçeği tercih edecek çok insan var ve
bunların bu profesörün sözünü dinleyeceklerini hiç sanmıyorum.

Diğer bir bakışsa, aslında özgür iradenin illüzyon olduğunun kabulünün bu kadar
önemli olmadığını iddia ediyor. Bu biraz daha makul geldi. Özgür irade ve
determinizmin aynı olayları farklı düzlemlerde anladıklarını ve determinizmin
varlığının iradeyi tamamen yok etmeyeceğini söylüyorlar. Bunlardan biri Bruce
Waller isimli bir felsefeci. Ona göre de insanın *tamamen özgür* iradesi olmasa
da, elindeki seçenekleri değerledirip, bunlardan birini takip edecek bir iradesi
varmış. Bu tercihin bir yandan da belli nöronların çalışması demek olduğunun
özde bir mesele yaratmadığını, özgür irade dediğimiz kavramın insanın
algılarından gelen bilgiyi değerlendirip, hareket seçenekleri arasında bir
tercih yapmasıyla gerçekleştiğini söylüyor. Bu tercih mekanizmasının determinist
olması, insanın *iradesinin* olmadığı anlamına gelmez, bunun *keyfi* olmadığı
anlamına gelir diyor.

Tamamen olmasa da Waller gibi düşündüğüme kanaat ettim. İnsanın içinden dışarıya
bakışıyla, dışarıdan başkasına bakışı çok farklı. İnsan kendi kendine bakarken,
elindeki seçeneklerin farkında ve bu seçeneklerin arasındaki tercihinin *keyfi*
olduğunu, iradesinin *herhangi bir şey* yapabileceğini düşünüyor. Ancak bu
*keyfilik*, belki bir takım fiziksel süreçlerin sonunda, elindeki seçenekleri
puanlayarak yaptığı *tercihin*, duygusal karşılığı. Kendimizin veya başkasının,
hangi durumlarda, hangi algıları değerlendirip, hangi sonuçlara ulaştığını tam
olarak bilseydik, bir insanın hangi durumlarda nasıl davranacağının %100
hesaplayabilseydik, o zaman bu insanın iradesi olmadığını düşünürdük. Bu manada
evet, kimsenin iradesi yok, ancak elimizde bu derece gelişmiş hesap makineleri
olmadığı için, özgür irade gibi nisbeten yalınkat bir fikirle idare ediyoruz.

Bunun hukuki/ahlaki sonuçları ne olur? Neticede hukukta, cezalandırmaya karar
verecekler de başka insanlar olduğuna göre, buradaki determinizmin, oradaki
determinizme ne etkisi olur? Ben burada, «özgür iradesine Tanrı gibi tapan»
zevat dışında bir sorun olacağını göremiyorum. Eğer yeryüzünde, tüm iradenin
kendine ait olduğunu düşünen insanlar varsa, onlar da *uyanmış*, sorun değil.

Zira, eğer bir insan, yaptıklarını aslında kendinin yapmadığını, beynindeki
*determinist* süreçlerden kaynaklandığını iddia ederse, ona cevaben, bizim de
onu cezalandırmadığımızı, o determinist süreçleri devam ettirdiğimizi
söyleyebiliriz. Eğer birinin suç işlerken iradesi yoksa, bizim de ceza verirken
irademiz yok.
