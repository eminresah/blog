=============
Yevmiye 12751
=============

:date: 2014-11-23 02:18:14 +0200

.. :Author: Emin Reşah
.. :Date:   12751

Hatıralarını hatırlayan biri gibi hissetmeye başladım. Eski günlerini
tüm çıplaklığıyla hatırlayan ve gözden geçiren biri gibi. Düşünüp
durduğum şeylerin kafamda böyle bir etki meydana getirmesini bekliyordum
ancak bunun nasıl kelimeye döküleceğini bilemiyordum.

Kendimi bir anda geri çekip, bulunduğum dünyayı bir film gibi izlemeye
başlayabiliyorum. Bunun nasıl olduğunu soran olur mu, bilmiyorum. Her
şey ilginç geliyor. Oraya yeni gelmiş bir turist gibi bakmaya
başlıyorsun her şeye. Bunlar konuyla ilgili okuduğum şeylere de
benziyor.

Bu uykulu bir sakinlik değil. "Kendini bilmek" dedikleri şey olabilir.
Bugün bir yere yazarken, kendini bilen insanın gerçekten kendini
bildiğini nasıl bilebileceğini sormuştum. Sanırım cevabı bu.

Gördüğüm her şey, bana, olmuş bitmiş bir şey gibi gelmeye başladı. Daimi
bir *deja vu*. Bunun içine tüm burukluk, tembellik, çalışkanlık,
insanların tüm halleri ve kendi huysuzluğum da dahil. Bir oyun gibi de
değil, anlamsız da değil. Oynamam gereken rol buymuş ve bunu iyi
oynamışım gibi hatırlıyorum. Hatıralarını anlatır gibi ama sadece
kafandan geçirerek veyahut düşünerek.

Hayatı nasıl anladığım konusunda farklı tuhaflıklar yaşadım. Farklı
hikayelere inandım. Bu da onlardan biri olabilir. Kendime uydurduğum bir
hal. Hal bile değil. Bir kaçış veyahut en bayağısından tembellik
olabilir. İçimde şu sıra biriken bıkkınlık ve can sıkıntısının kendini
ifade etme şekli de olabilir.

Kendimle ilgili konuşurken, bunun belli kimyasal süreçler sonucu
*düşünen* ve *hisseden* bir beden olduğunu ve o süreçlerin yanlış
gitmesi durumunda farklı şeyler düşünüp hissedeceğimi tahmin ediyorum.
Ancak bu sıra, kuvvetle gelen bu bahsettiğim *hatırayı hatırlama* hissi,
hayatın bir *anı* olduğu hissi, sanki bununla ilgisi yokmuş gibi
duruyor. Daha doğrusu, kimyasal şeyler ne derse desin, belki bu dil, bu
el başka şeyler yazar ancak bahsettiği hakikat değişmez gibi. İnsanın
okuduğu kitapta kendini kaybetmesine benziyor hayat. Uyanmaksa,
okuduğunun sadece bir kitap olduğunu hatırlamak gibi.

Nasıl ki kitabın bazı bölümleri sürükler ve bazıları sıkıcıdır,
sürüklenen yerde unutursun kitapta olduğunu ve sıkıldığın yerde
hatırlarsın bunun *sadece* bir kitap olduğunu, belki hayatın bir kitap
olduğunu hatırlamak için de hikayenin sıkıcılaşması gerekiyordur.
Hikayenin hızlanmasını ve böylece çabucak akıp gitmesini isteyenler de
yanlış bir şey istemiyorlar. Aslına bakarsanız, hayat hakkındaki tüm
görüşlerin aynı anda mümkün olduğunu da hissetmeye başladım. Bakalım
nereye varacak.
