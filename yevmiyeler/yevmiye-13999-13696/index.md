---
title: "Yevmiye 13999-20"
date: 2017-11-11 20:46:27
dp: 13999
featured_image: "/images/header-99.jpg"
images: ["/images/header-99.jpg"]
published: true
tags: []
---




Nesnelerin gücü adına. Nesnelerin kayboluşu ve yaratılışı adına. Nesnelerin
hakikati adına. Dünyayı nesneler yönetiyor. Biz hepimiz, onların elinde, bir
takım beklentiler içinde, kalbimizin durduğu güne kadar sayıp duruyoruz. 

Halbuki onlar varolmak için bizi kullanıyor, bir yerden bir yere gidiyor,
değişiyor, dönüşüyor. Nesne demişken, belli birinden bahsetmiyorum. Dünyanın
hepsi, üstüne bizi yaşatırken, kendini var eden bir nesne. Bizi kendini
geliştirmek için üretmiş, sonunda o nesneler kalacak ve biz gideceğiz.

Nesnelerin gücü, o halde, insanın gücünden daha fazla. 

---------

3 Ekim 2016'da Twitter'da *bir oğlum daha olursa adını 'Alter A- F-'
koyacağım* demişim. Demek ki o zaman böyle bir ihtimal varmış. Geçmişe dönüp
bakmak güzel.

Boşanma konusunda artık bir yola girdik. Davalar açıldı, kılıçlar çekildi,
bundan sonra birbirimizle elimizden geldiği kadarıyla kavga edeceğiz. Ben
çocuklara yansıması olmasın diye gayret etmeye çalışırken, x hanım her çocuklu
boşanma davasının standart tedbir kararını bahane ederek benim çocukları sabah
okula bırakıp, akşam okuldan almamı yasakladı. Çocukları da silah olarak
kullanmaya başlayacağını ve başta (bu davranışları tahmin ederek) velayeti isterken
ne kadar haklı olduğumu gösterdi, sağolsun.

Artık çocukların da böyle *pişmesi* gerekiyorsa, öyle olacak herhalde. Beni
Allah terbiye etti. Ben ne kadar onların rahat etmesini istersem isteyeyim,
çocuklarımı da Zat-ı Zülcelal terbiye edecek gibi görünüyor. 

-----

*Leh'ül-mülk ve leha laklak* 

Muarızlarınızın davranışları size anlamsız ve mantıksız geliyorsa, onların sizin
bilmediğiniz bazı şeyleri bildiğini **veya** bildiğiniz bazı şeyleri bilmediğini
düşünmelisiniz. 

Ben hep bu ihtimallerin birincisiyle meşguldüm son bir aydır. *Neden böyle
yaptı?* diye düşünürken, *bilmediğim ne biliyor?* diye soruyordum. Bunun doğru
soru olmadığını farkettim: Benim bildiğim ama onun bilmediği ne var? 

*İnsanlar cahilken çok cesur olurlar* dedi biri. Evet, böyle. 

-------

Derdin devasını biliyorsan, üzerinde konuşmaya devam etmeli misin? Tartışmanın
bir faydası yoksa?

Başının ağrısı gripten de olabilir, açlıktan da. Uyku ikisine de iyi gelecektir.
O halde sebebini mi araştırmalısın, kendini yastığa mı bırakmalısın?


