Murakabe 13380
==============

:date: 2016-03-13 21:44:57 +0200

.. :author: Emin Reşah
.. :date: Thu Mar  3 00:11:52 EET 2016 
.. :dp: 13380 

İnsanın tabiatı mı belirliyor hayatını, yetiştirilme tarzı mı?

Biri diğer olmadan mümkün mü? İnsanın tabiatı yoksa, neyi yetiştirebilirsin ve
yetiştirme etki etmiyorsa, zaten insan nasıl büyüyebilir?

Bunlar doğru, ama hangisi önce gelir? İnsanın *değişebileceğine* inanıyor musun?

Evet. 

Yani, yetiştirilmesi daha önemli. 

Olabilir. Ancak bunun sınırları olduğunu kabul ediyorum. İnsanın nasıl
yetiştirileceği konusundaki fikirlerimiz, hala karasaban devrindeki tarıma
benziyor. Herhalde en makul yol, insanın ne kadar eğitilebileceğini tabiatının
belirlediğini söylemek. 

Yani?

Her insanın bir eğitilebilirlik sınırı var, bunu değerlendirmek gerek ancak
bunun üzerine çıkamıyorsun. Herkes bir ölçüde eğitilebilir ama bu sınır kişiden
kişiye farklı.

Bu sınırı teknolojiyle aşması mümkün olabilir mi? Diyelim, kendine yeni hafıza
eklemesi veya genetik olarak değiştirmesi.

Bütün insan medeniyeti bir ölçüde insanın kendini teknolojiye dayanarak
değiştirmesi demek zaten. Gözlük, gözü bozuk olan için göz demek mesela, işitme
cihazı ve tekerlekli sandalye böyle. Gözü hiç görmeyene bir şekilde müdahale
edilip, görmesi sağlandığında, gözü yarım görene gözlük vermekten bir farkı var
mı?

Engelliler için doğru da, mesela, tüm okuduklarını hatırlayan bir insan olduğunu
düşün. Yaşadığın gördüğün dinlediğin her şeyi ileri geri sarabildiğini ve
arayabildiğini düşün. Bir makineyle değil, zihnine yansıtıldığını düşün. Birini
düşünüyorsun ve onunla ilgili tüm bilgiler ve yaşadıkların gözünün önüne
geliyor, gibi.

Bunun kullanışlı olduğundan o kadar emin misin? İnsan zihni hatırlaması kadar,
unutmasıyla da önemli bir fonksiyon icra ediyor. Sadece hatırlayan bir zihnin
insan için manası yok. Bu bilgiler arasında neyin önemli ve neyin önemsiz
olduğuna nasıl karar verecek?

Duruma göre. Mesele bugün oğlunun kimlik numarası lazım oldu. Telefonu açtın,
bulamadın, en son kimliğin fotoğrafını istedin. Bunun yerine, oğlunu
düşündüğünde veya adını mırıldandığında bu numara gözünün önüne gelse iyi olmaz
mıydı?

Bu basit örnekte iyi olur. Ancak insanın hangi bilgiye ihtiyacı olduğuna her an
karar vermesi çok yorucu olurdu. Ben oğlumun adını sadece kimlik numarası lazım
olduğunda değil, daha başka pek çok durumda mırıldanıyorum. Başka başka bilgiler
için veya sadece eski günleri hatırlamak için. Bunların hepsinde bu görüntüler
kafama üşüşsün istemezdim. Hatta arada bir yardım istemeyi tercih ederim. 

Transhumanist değilsin anladığım kadarıyla. 

Hayır, değilim. Bu konu üstünde evveliyatında çok düşünmüş idim. Transhumanizm,
insanın zihninin bedenden ayrılabildiğine inanmayı gerektiriyor. Tuhaf bir
dualizm çeşidi. Teknolojik dualizm. Bir donanım ve bir yazılımdan oluştuğumuza
inanıyorsanız, evet, bu yazılımı, başka bir donanımda kullanmak istemeyi de
makul bulabilirsiniz.  

Ama sen bulmuyorsun?

Hayır, bulmuyorum. Dualizm tarafı zaten pek ilgimi çekmiyor, ben madde ile, mana
arasında önemli bir fark göremiyorum. Ancak transhumanizm'deki beklentilerin de
biraz ham kaldığını düşünüyorum. İnsanın düşüncesinin *sadece* beyni tarafından
oluşturulduğunu iddia etmek, beynin çok büyük bir kısmının aslında hiç farkında
olmadığımız pek çok iş yaptığını görmezden geliyor. Görmezden gelmese bile,
beynin düşünce faaliyetinin, diğer organları idaresinden ne kadar
ayrılabileceğini bilmiyoruz. Bunun beklenildiği kadar mümkün görünmediği
kanaatindeyim. İnsanın lisanı da, düşüncesi de, bağlı bulunduğu organik yapının
eseri. Bu yapıyı ortadan kaldırında, düşüncenin başka bir cihazda
yaşayabileceğini iddia etmek için elimizde delil yok.

Hmm. 

Şöyle bir örnek vereyim: Murakami'nin *Koşmasaydım Yazamazdım* diye bir kitabı
var. Kitabı okumadım ama günde bilmemkaç kilometre koşup, üstüne bazı günler de
yüzdüğünü biliyorum. Başka bir *nameşhur* yazardan, koşmanın nasıl yazmayı
kolaylaştırdığını da okudum. Benim tecrübem de böyle oldu. Normal şartlar
altında birbiyle alakasız görünen bu iki konunun, aslında o kadar da alakasız
olmadığını insan tecrübe edince anlıyor. Ben bunun tüm insanlar için geçerli
olduğunu düşünürüm. İnsanın kalbinin düzgün çalışması, sadece beyne kan gitmesi
manasında değil, bildiğimiz manada düşüncenin ortaya çıkması için de geçerli
olmalı veya karaciğerin çalışması, insanın zihnindekiler için bir önem
taşımalı. Bunların tam olarak ne olduğunu, aralarında nasıl bir ilişki olduğunu
bilmiyoruz. Ancak en azından beyni (ve taşıdığı iddia edilen zihni) bedenden
çekip alacak ve soyutlayacak kadar ayrı olmadığını tahmin ediyoruz. O sebeple
insanın tamamen bir makineye dönüşmesi zor. Ancak o organik tarafları tedricen
önemini kaybeder, hayatımızı makinelere daha çok bağlarız, bu mümkün. Bunun da
getirdiği sıkıntılar var tabii, insanlığın genel olarak *içi boş* bir hayat
yaşadığını düşünmesinin sebebi de biraz bu.
