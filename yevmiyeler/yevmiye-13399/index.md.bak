---
title: "Yevmiye 13399"
date: 2016-03-23 00:39:10 +0200
dp: 13399
draft: true
tags: []
---

Muhalefet olmak güzel. Muhaliflikte bir büyü var. Gençlik büyüsü beğenmeme
büyüsü. İnsanı dünyanın tepesine çıkaran *ben bu dünyadan ve onun sefil
şartlarından daha yüksekte bir insanım* dedirten bir duygu. Muhaliflik, benim de
her zaman tattığım gibi, insanın nefsini okşayan ve rüzgara karşı kollarını
açıp, buradayım dedirten ve rüzgardan daha büyük olduğunu hissettiren bir
duygu. Muhaliflik uçurucu. 

Muhaliflik neden yaş ilerledikçe azalıyor dersen, insanın ihtiyaçları,
muhalefetinin önüne geçiyor. Kimisi bir yandan torbasını doldurmakla meşgulken
bir yandan muhaliflik yapabiliyor, bazısı hatta, muhalifliği sayesinde
dolduruyor torbasını ama genelde insanlar iktidarla daha uyumlu bir çizgiye
geliyorlar. Teorik meseleler için pratik kavgalara girişmenin o kadar da lüzumlu
olmadığını görüyorlar.

Lakin muhaliflik Türkiye'de bundan ayrı bir eksiklik içeriyor. Önceden sair
psikolojik dertlerine veriyordum ama artık kızıyorum ben bunlara. Düşünmeden,
sadece ergen hissiyatıyla muhaliflik yaptıklarında, üç adım sonrasını
görmediklerinde, karşılarındakinin bunu nasıl kullanacağını veya kendilerini
nasıl aptal durumuna düşüreceklerini hesap etmeden konuştuklarında. Bu fevrilik,
tabii, insanın genel arızalarından kaynaklanıyor, hiçbirimiz hayatı öyle çok
hesaplı kitaplı yaşamıyoruz. Muhalifin de bu şekilde yaşamasını
bekleyemeyiz. Velakin herkes için geçerli ahlakın, onun için de geçerli
olduğunu, şeytanlıkla, iki yüzlülükle, yalan dolanla muhalefet olmayacağını bile
hatırlamadıklarında, buruk buruk uzaklaşıyorum oradan.

Adam, bir yandan barış diyor mesela, bir yandan arkada tüfek resmi
gösteriyor. Bunun muhaliflik değil aptallık olduğunu ve kalmış üç kuruşluk
itibarlarının da orada harcandığını göremiyor. Kendi yankı odasında, kendi
görüşünün değişik fazlardaki hallerini dinleyerek mutlu oluyor. İnsan kendini
kandırır ama böyle *cemaatlerin* birbirini kandırması daha kolay ve
etkili. Bunlar da öyle.

Sonra bir de ekonomik güçle boykot yaparak, ekonomiyi durdurarak muhalefet
yapmayı deneyenler var. İlk duyduğumda bir gülme geldi. Bir zaman dinlediğim bir
Freakonomics bölümünde, ekseriyetle boykotların bir işe yaramadığını, hatta
reklam yapıp ters teptiğini söylüyorlardı. Ancak işe yaramayan boykot, belli bir
markanın, şirketin ürünlerini boykot etmekle alakalı ve bu çeşit eylemlerin
hepsinde, diyelim Coca-Cola'yı boykot ediyorsan, Pepsi gibi bir alternatifin
var.

Bunlar ne yapacakmış? Tüm ekonomiyi boykot edeceklermiş. Bunun adı, diyorum,
boykot değil de başka bir şey olsa gerek. Neticede insanın bazı temel
ihtiyaçları var değil mi? Yemek, içmek, bir yerden bir yere gitmek
lazım. Bunları da mı boykot edeceksin?

Edeceklermiş. Onbeş gün süreyle. Bir twitte, artık ne kadar gerçek bilemiyorum,
çünkü o kadar sürreel fikirler ki bunlar, bir insandan cidden sadır olacağına da
inanamıyoruz, tuvalet kağıdı kullanmazlarsa, fabrikada çalışan yobaz işçinin
çıkarılacağını ve bu sayede hükümete muhalefete geçeceğine dair bir plan
vardı. Nasreddin Hoca'nın torunlarıyız ama bu da artık onun hesabını bile geçti,
farsa dönüştü. Kıçımızı onbeş gün tutarsak hükümeti deviririz. 

*Kıçımızdan gelen gücümüz!*

Diyorum, bu boykot değil, bu başka bir şey ama ne? Ne? Tasarruf, tabii ki. Geçen
Maliye Bakanı'nın faizin ve enflasyonun yükselmesindeki asıl sebep olarak
düşüklüğünü gösterdiği tasarruf. Ne diyor bu akıllı muhalifler, tasarruf edelim
diyorlar. Etkileri follower sayılarının onda biri kadar ama hadi gerçekten
etkileyebildiklerini ve aşk ile herkesin *boykot* yaptığını düşünsek bile, onbeş
gün sonra bu biriktirdiklerini harcamayacaklarsa, memlekete önemli bir katkı
sağlamış olacaklar. Paralarını bankada tutarlarsa, kredi faizlerinde sıfır
virgül bir puan indirim yaptırmaları bile mümkün.

Ben böyle muhalifleri görünce hem gülesim, hem ağlayasım geliyor. Memleketin
halihazırdaki yöneticilerinden daha iyisini hakettiğini ben de düşünüyorum,
ancak *daha iyisi* bunlar değil, o açık.

