Yevmiye 13450
=========================

:author: Emin Reşah
:date: 2016-05-12 23:33:34 
:dp: 13450 

Depresyona giren kadının saçını değiştirmesi gibi depresyona giren blogcu da
temasını değiştirir. Benimkisi öyle değil, daha çok tebdil-i mekanda ferahlık
vardır değişikliği.

Bir ara hepsini kapatıp Medium'da yeniden başlamayı düşündüm. Yazdıkça insan
yazdıklarıyla bağlı hissetmeye başlıyor. Bazı eski yazılarla karşılaşıyorum ve
hemen odayı terketmek istiyorum. Gerçi kendime müsamaham arttı, artık terketmek
için o kadar acele etmiyorum, ne kendim hakkında, ne başkaları hakkında hüküm
verirken. Lakinne dün terketmek istediğim yazı, bugün daha iyi hale gelmiyor
tabii.

-----

**Bütün hikayeler fısıltıyla başlar.**

Blog/site ismi bulma konusundaki sıkıntımın onbeşinci sene-i devriyesine bu
yukarıdaki ibareyi blog ismi yapmayı düşünerek girmiş bulunuyorum. 

-----

Yazmanın insanı teselli etmesiyle, çocukların yorulduktan sonra uyuması arasında
düşünenler için benzerlikler var. Zihninin kendiyle oynadığı oyunlardan biri bu.

-----

Bizim nesil yaşlandığında bakıcıları robotlar olacak. 

-----

  Halk kesinlik ister. Kendisine kesinlikle şunun doğru ve bunun yanlış
  olduğunun söylenmesini. Ancak böyle bir kesinlik hiçbir yerde yoktur. --
  *H. L. Mencken* "Prejudice"

Politikacının görevi bu, müphem olanı kesinmiş gibi sunmak. Politikacı bunu
yapmadığında, çünkü, başka kesinlikler daha kesin hale gelecek. 

-----

Çeşitli sindirim uzuvlarımdan istatistik uydurasım var. İnsanın insana veri
toplamış gibi yapınca inanması yüzyılın en büyük belası. Suyun canlı için elzem
olduğu gibi, veri de zihin için gerekli velakin fazla su bizi boğduğu gibi,
fazla veri de zihinleri boğuyor.
