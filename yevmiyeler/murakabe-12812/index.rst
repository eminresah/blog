==============
Murakabe 12812
==============

:date: 2014-11-23 02:18:14 +0200

.. :Author: Emin Reşah
.. :Date:   12812

İ
    Yine geceyarısını 40 dakika geçmiş. Hep gecikiyorsun buluşmalara.

E
    A-'ye sormalısın sebebini. Omzumda uyumakta ısrar eden bir kızım
    var ve daha yeni bilgisayarın başına oturup yazı yazacak hale
    geldim.

İ
    Seni fazla tutmayayım o zaman. Ne okuduğuna bir bakalım.

E
    `Tim Ferriss isimli bir adamın
    sitesinde <http://fourhourworkweek.com>`__ lisan öğrenmeye ilgili
    `bir
    yazı <http://fourhourworkweek.com/2014/07/16/how-to-learn-any-language-in-record-time-and-never-forget-it/>`__
    okudum. Öğrenmek istediğim bir lisana rastlarsam, bundan
    faydalanabilirim.

İ
    Önceden daha meraklıydın bu işlere. Ne oldu?

E
    *Lisan ne için öğrenilir?* sorusuna net bir cevap veremiyorum artık.
    Birkaç dili sözlük yardımıyla okuyacak kadar öğrendikten sonra,
    bunların bana ne faydası olduğunu sordum. Çünkü İngilizce'de bile,
    okumak istediklerimin hepsini okuyamıyorum.

İ
    Lisan bilmenin düşünceyi geliştirdiğini söylüyorlar.

E
    Bu doğru olabilir, yeni kelimeler öğrenmek, dünyayı anlamak için
    yeni anahtarlar sunuyor. Ancak lisaniyat çalışmak daha kestirme bir
    yol olabilir. Ayrıca dünya hiç de Sapir-Whorf hipotezinin anlattığı
    kadar değişmiyor dil öğrenerek. Aynı modern dünyayı yaşamak
    zorundayız. Hintliler de, Çinliler de aynı modern kısıtlar içinde
    yaşıyor.

İ
    Mandarin Çince öğrenmek istiyorsun diye biliyordum.

E
    Başlayıp bıraktığım dillerden biri. O ve Arapça ve Farsça ve Almanca
    ve Fransızca. Hangisini öğrenmek daha iyi olur? Bunu keşfedene kadar
    ömrüm bitecek.

İ
    Başka ne geldi önüne?

E
    Protestan pastorlarının iş bulamaz hale geldiklerini okudum.
    Amerika'da en azından böyleymiş. Önemli bir işsizlik sorunu var
    diyorlar protestan din adamları açısından. Cemaatler de pek para
    vermiyormuş artık.

İ
    Beklenen bir şey mi bu?

E
    Protestanlık Hristiyanlığın en suya sabuna dokunmayan hali gibi
    duruyor. *Ateist Protestan* bile mümkün anladığım kadarıyla. Belki
    insanlar artık samimiyetsiz buluyorlardır.

İ
    Daha dur, dinlerarası diyalog yapıp, müslüman edecektik onları.

E
    Hehheh, o zamana kadar hiç protestan kalmayacak anlaşılan.

İ
    Bizim cami imamlarının böyle *bağışla mayış* sorunları olmayışı iyi.

E
    Bir yandan iyi tabii. Bir yandan da aynı *samimiyetsizlik* bizde de
    mevcut. Üç ay maaşını ödemeseniz namaz kıldırmayı bırakacak
    adamların *Allah rızası için* bu işi yaptığına inanmak istiyorum ama
    maalesef.

İ
    İnanmıyorsun galiba.

E
    İstisnalar müstesna, cami imamlarının samimiyeti de hayli zayıf
    duruyor ama bu uzun bir konu, sabaha kadar konuşmak istemem.

İ
    Eh, öyle olsun, başka ne okudun anlatmaya değecek?

E
    The Atlantic'te `ABD'de Gülen okullarının neden FBI incelemesine
    tabi tutulduğunu anlatan bir yazı
    okudum. <http://www.theatlantic.com/education/archive/2014/08/why-is-the-fbi-investigating-charter-schools-run-by-a-secretive-islamic-movement/>`__
    Türkiye'deki meselelerle ilgili değil, daha çok usulsüzlük,
    yolsuzluk şüphesi ve yüksek borç gibi sebeplerle incelenmişler. Mali
    ve legal yapılarında saydamlık olmayışıymış mesele. Utah'taki
    Beehive (Arı Kovanı) okulunun 350.000 USD borcu olduğu belirlenmiş
    mesela. Orada öğretmenler arasında işsizlik varken, Türkiye'den
    öğretmen götürmeleri de incelemeye takılmış.

İ
    Çok şaşırmış gibi durmuyorsun.

E
    Şaşıracak bir şey yok. *Yolsuzluk* konusunda konuşacak en son
    mercilerden biri oldukları ahbap-çavuş düzeninden anlaşılıyor
    aslında ama nedense kendilerini sütten çıkmış akkaşık gibi
    sunmalarına inanmak isteyen çok.

İ
    *Amerikan bürokrasisine giriyorlar* ama, öyle deme.

E
    Evet, muhatabını aptal yerine koymanın ne kadar devam edebileceğini
    hep merak ederim. Ne Türkiye devletinin, ne Amerikan devletinin, ne
    de yapılanmaya çalıştıkları sair devletlerin bu kadar *salak*
    olduğunu sanıyorum. Ancak iyi niyetten faydalanma bir *cemaat
    alışkanlığı* olunca böyle oluyor herhalde.

İ
    *Opus Dei* benzetmesi var yazıda.

E
    Evet, onun gibi veya *masonluk* gibi bir teşkilat olacak sonunda.
    Rotaryenlik veya. Onların da hayır işi çok ama asıl mevzu *birbirini
    kollama.* Bunlar da onun *müslüman versiyonu* oluyor.

İ
    Kötü bir şey mi bu?

E
    Ben bu çeşit gizli kapaklı örgütlerin nihayetinde yozlaşıp, onun
    bunun dümenine girmekten başka bir seçeneği olduğunu sanmam.
    Masonluğun gücü nedir mesela, Türkiye'deki İslamileşmeyi engellemeye
    yetti mi? *Masonluğun müslüman versiyonu* olsaydı, daha mı müslüman
    olacaktık?

İ
    Ordu içinde yuvalanıp, darbe yapsaydı mesela. Hala öyle bir ihtimal
    var gerçi.

E
    Bu memlekette kaç kere darbe oldu, sonunda hiç istemedikleri cinsten
    bir adamın Cumhurbaşkanı olmasına engel olabildiler mi? Bu çeşit
    planlar kağıtta, lafta güzel duran ancak arkasındaki fikir altyapısı
    nisbetinde işe yarayan planlar. Halkı doğru göremiyor, doğru
    çözemiyorsan, ekonomiyi doğru idare edecek fikrin, düzenin yoksa,
    insanların ekseriyetini mutlu edemeyeceksen, nerede ne şekilde
    yuvalanırsan yuvalan, akıbetin berbat. Bir de bu usul İslami bir
    usul değil ki.

İ
    Hz. Peygamber'in uygulamasına uymak anlamında mı?

E
    Evet. Çünkü bu çeşit yapılar, herkese yalan söylerken, birbirlerine
    de yalan söylemeye başlar. Doğru olmak imtihanların en zoru,
    insanlara eğri konuşmak için bahane üretirsen önünü alamazsın.
    Hizmet denen kafile de böyle birbirini yalanla sıvazlayan insanlar.
    En güzel rüyaları görenlerin en *mübarek* olduğu çok tuhaf bir yapı.
    Kitsch hikayelerin bu kadar revaç bulması nasıl oluyor?

İ
    İnanıyorlar, diyorsun.

E
    Bir akrabam var, sanırım hala bunlardan. Bir gün bize geldiğinde
    namaz kılacak oldu, iftitah tekbirini alacakken, *böyle Kabe'yi
    görenler var* gibi bir şey söyledi. Bu kocaman adamlar böyle şeylere
    inanıyor. Bir rüya aleminde yaşayıp, insanlara masal anlatarak
    kurtaracaklar.

İ
    Görüyordur belki, ne biliyorsun?

E
    Böyle şeylerin dedikodusu yapılmaz. Gören susar çünkü imtihanı
    susmasındadır. İnsanlara *ben namazda Kabe'yi görüyorum* dersen,
    *ben yarı-tanrıyım* demiş olursun.

İ
    Bu cemarat mevzuu da hiç bitmiyor seninle. Takıntılı mısın nesin.
    Neyse, başka ne okudun?

E
    Adamın biri minimalizmin *zengin işi* olduğunu, fukaranın her zaman
    yedekte tutması gereken zımbırtılara ihtiyaç duyduğunu söylemiş.
    *Zenginler ihtiyaç duyduklarını hemen alabilecek durumda olduğu
    için, ellerindekini atmakta beis görmezler* demiş.

İ
    Böyle düşünmemiştin herhalde.

E
    Biraz doğru. Çocuksuz insanların minimalizminden ne olacak gerçi,
    varsın biraz da öyle eğlensin.

İ
    Prensip olarak iyi ama bu gibi bütün tavsiyeler gibi, sadece
    prensipte kalmalı. Havası atılacak bir konu değil. Başka?

E
    Balık yemenin beynin düşünmeyle ilgili ön loblarında %14 daha fazla
    aktivite ürettiğini okudum. Omega-3 desteği almak aynı etkiyi
    meydana getirmiyormuş.

İ
    İlginç. Balık yağı hapı, balıkla aynı değil yani.

E
    Batı'nın *meditasyon* anlayışıyla ilgili de bir yazı okudum. *Başarı
    odaklı olunca, meditasyonun da vıcığı çıktı* anlamında bir şeyler
    söylüyordu, amiyane bir özetle.

İ
    Çıkmış mı?

E
    İnsanlara *yatırımın geri dönüşü* kabilinden anlatıyorlarmış. Yani
    *başarı için yapılan yatırım* cinsinden bir faaliyet olarak
    meditasyon. *Günde on dakikanı ayırırsan, uzun vadede günde yarım
    saat kazandırıyor* gibi. İnançsız Budizm vs. Tam Batılının derdine
    deva olacak ve kendini mutlu edecek bir usul bu.

İ
    Devamında ne olur?

E
    Aslında kötü değil. İnsanların daha *farkında* yaşaması. Ancak bunun
    bu kadar *yatırım* gibi sunulması, muhtemelen anlamını ve faydasını
    pek çokları için yok edecektir. Diş fırçalama kabilinden bir iş.

İ
    Daha var mı?

E
    Var. Meyve, sebze ve antioksidanlarla ilgili (bence) `önemli bir
    yazı <http://nautil.us/issue/15/turbulence/fruit-and-vegetables-are-trying-to-kill-you>`__
    okudum. Özetle antioksidanların düşünüldüğü kadar kötü olmadığı ve
    vücudun onlara karşı direnç geliştirerek güçlendiği, antioksidanları
    doğal olmayan yollarla yok edince, vücudun direncinin artmadığını
    söylüyordu. Biraz daha incelemem lazım yine de.

İ
    Vitamin içmeyi bırak da diyor muydu?

E
    Vitamin haplarının pek bir faydası olmadığını zaten söylüyorlar. Ben
    uyku düzenleyici kabilinden alıyorum artık.

İ
    Onun da zararı olabilir ama bu söylenenlere göre. Yazıda fazla C ve
    E vitamini verilince, spordan pek fayda sağlanmadığını söylüyordu
    sanırım.

E
    Evet. Bakalım. Biraz daha araştırmak lazım.

İ
    Bugün okumaktan başka iş yapmadın sanırım.

E
    Ha, yoo, sözlüğün yeni kelimelerini ekledim ve testlerine başladım.
    Başka işler de yaptım. O kadar boş değildi.

İ
    Bin kelimeyi bulduk bu murakabede de. Aferin bize.

E
    Aferin. Saat de olmuş 1:30. Elli dakikada bin kelime. Dakikada
    yirmi. Fena sayılmaz, nazar değmesin.

İ
    Hadi iyi geceler. Öptüm. Kib.
