---
title: "Yevmiye 13085"
date: 2015-06-05 12:29:25 +0300
dp: 13085
tags: []
---



Wed May 13 01:42:18 EEST 2015

Sevmediğim şey şu: İnsanların zayıf düştükleri zamanda, onları aslında
ne kadar da sevmediğimizi söylemek *normal.* Kenan Evren hakkında
yazılanlar.

İnsanları o duruma getirince, yani birine temennah edince, gücüne
tapınca, o insanın o gücü kötüye kullanmasından şikayet
edemezsin. Tuhaf bir tarz. İnsan bu, bozuktur, gücü bulunca
bozulur. İnsan bu.

Sırf prensipten karşı çıkacaksın bazen. Çünkü mesele Kemal Tahir'in
dediği gibi, *iyi diktatörlerin değil, iyi diktatörlüklerin
yokluğudur*. İyi insanlar diktatör olabilir, ancak diktatörlükte
insanlar iyi kalamaz.

------

Bu diktatörlük lafının çok ucuza kullanıldığını gördüğüm zaman
üzülüyorum. Evren'e öldükten sonra, başka bir şeyden değil, herkes
öyle konuşuyor diye, kılçıklı konuşanlar gibi, herkes öyle diyor veya
temenni ediyor, öyle görmek istiyor diye Erdoğan'a diktatör
diyenler. İstihza benim onlara bakışım.

Çok ucuza kullandıkları için bir gün gerçek bir diktatörle
karşılaştıklarında, hikaye anlatmayı pek seven avcıların kaplanı
gördüklerinde şaşkınlıktan silahlarını düşürmeleri gibi, suspus
olacaklarını da biliyorum. Ben güvenmem böyle büyük atan
insanlara. Yolu ölçmeden yola çıkanla yoldaşlık etmem.

------

Türkiye'nin ne kadar yönetilebileceği aşağı yukarı bellidir. Batı'nın
bir ileri karakolu gibi hareket etmek zorunda olan bir ikibuçukuncu
dünya ülkesi. Erdoğan veya başka birinin Türkiye'de çok büyük bir
bağımsızlık üretmesi mümkün değildir. Zira dünyada böyle bir mesele
yok, insanlar birbirine bağımlı olup iyi yaşamayı, yalnız kalıp bit
ayıklamaya tercih ediyor. Kim ne yapsın?

Bu durumda politika bu beraberliğin, Batı'yla beraberliğin en iyi ne
şekilde olacağını takdirle olur. Bağımsız gibi mi yapmak daha iyidir,
bağımlı gibi yapmak mı?

