Yevmiye 13393
=============

:date: 2016-03-17 00:41:21 +0200

.. :author: Emin Reşah
.. :date: Wed Mar 16 00:06:16 EET 2016 
.. :dp: 13393 


Komployla meşgul olanların, insanların (politik doğrucu günümde değilim)
*aptallığını* gözardı ettiğini düşünüyorum. Aptallık dünyada akıldan, zekadan ve
sair *ulvi* kavramlardan çok daha etkili bir saik. Dışardan anlaşılamayan bir
sosyal vakıada, en önemli ihtimal aptallığı düşünmek lazım. *Neden böyle
yaptılar? Çünkü aptaldılar.*

Dünyayı akıllı ve güçlü insanların savaş alanı gibi görünce, sizin tarafınızda
olmayan herkesin *kötü* olduğuna inanıyorsunuz. Bu insanı yakıp kavuran,
dünyayla temasını acılaştıran, ürküten bir düşünce yapısı. Ancak insanların
ekseriyetinin nasıl yaşaması gerektiğini bilmeyen, buna kafa da yormamış, nasıl
gördüyse öyle yaşayan, basit ihtiyaçlarını karşılamak için didinen basit failler
olduğunu düşününce, büyük adamların kapsamlı hikayelerinden çok daha manalı bir
zemine kavuşursunuz. *Aptalların dünyası* da bir model olarak *herkesin bir
komplonun parçası olduğu* modeli gibi yanlış, yani herkes aptal değil, ancak bu
model diğerlerine nazaran insanı aslî sebepler üzerinde düşünmeye daha çok
teşvik ediyor.

Hayatın on kişiyi toplayıp, bunlarla bir iş yapmaya kalkmamış bir insanın,
sağdan soldan okuduğu bilgilerden komplolar üretip, dünyayı muktedirlerin
yönettiğine dair *teoriler* geliştirmesi gülünç. İnsanları zahirde, görünen,
bildikleri, alıştıkları hayatın ötesinde bir amaç için yaşatabilmek için hayli
yüksek bedeller ödemek zorundasınız. Bu bedel de sadece maddi değil, bir yandan
manevi borç ve bağ da üretmek zorundasınız. 

Komplolar vardır, her şey göründüğü gibi değildir, ancak her şey anlatıldığı
kadar yalınkat da değildir. 

İnsan zihnine düşen, bir gölgeye dönüşüyor. 
