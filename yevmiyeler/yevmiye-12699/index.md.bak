---
title: "Yevmiye - 12699"
date: 2014-11-23 02:18:14 +0200
dp: 12699
draft: true
tags: []
---

Lisan peşinde gezmenin sonuçları.

--------------

Aklıma yazacak konu gelmediğinde ne yazmam gerektiğini belirlemem lazım.
Bazı bitmeyen konular vardır. *Adalet* mesela, *aşk* hakeza, sonracıma
*ölüm* ve *eğitim.* Pişir pişir dağıt, tükenmeyen hazineler bunlar.

/Yazar/ taifesinin bir kısmısı, bu konulardan birini alır, kırk sene
bitiremez. Yazar babam yazar. İnsanın diyelim *aşk* gibi *saçmalanması
imkansız* bir konuyu bile *kırk sene* yazması için azıcık *eksik* olması
lazım bence.

İnsan sıkılır. Daha doğrusu ben sıkılıyorum. *Aşk* konusunda ne
söyleyebilirsin? Yeni bir şeyi geç, kendini tekrar etmeden ne
söyleyebilirsin?

Hah, benim *hiçbir şey aklıma gelmediğinde yazdığım konu* da, *yazı*
olabilir.

--------------

Blogun yediyüzonaltıncı defa değiştirdiğim adının neden *Bu Yazıları
Okumayın* olduğunu sordu bir arkadaş. *Yazılar okunsun* diye dedim.

Bloga neden ad vermek zorundayım onu da bilmiyorum. Besmeleyle başlamak
belki daha iyi olur ama *olduğun gibi görünme* davasından, fazla
*dindârâne* de görünemiyorum. Okur besmeleyi içinden çeksin.

/Olduğun gibi görünmek/ ne kadar zor Ya Rabbî. Hatta imkansız. Ne
olduğumu bilsem görüneceğim ama bilemiyorum. Bir noktayım ve konuşurken
çoğalıyorum.

--------------

Yazar çizer takımında okunma isteği önemli. Varolma kaygısı. İnsan
varolduğunu çevresinden aldığı sinyallerden anlıyor. *Sevgi* dediğimiz
şey de bu sinyallerin en *normali*, ancak kimisi *sinyal olsun da
çamurdan olsun* kafasında. Mesela insanlara eziyet edip, onların
sıkıntılarını yansıtmasından da haz alıyor.

Okunduğunu bilmek de bu sinyallerden. Yazıyorsun ve karşı taraftan bir
sinyal bekliyorsun. *Sayfa ziyaretçisi* mesela, insanların yazıyı
paylaşmaları veya altına yorum bırakmaları. Kitap yazıyor olsam çok
satmasından alırım bu sinyali. *Ünlüyüm ve insanlar beni seviyor* güven
veren, insandaki o sinyal açlığını doyuran cinsten. *Ünlü* olmanın asıl
cazibesi de bu sanırım.

Bununla beraber bu sinyalin gereğinden fazla ciddiye alınması, insanı
*ortalamaya* mahkum ediyor. Çünkü sinyalin en güçlü olduğu yer, eserin
ortalamaya hitap ettiği, *herkesin anladığı* cinsten olduğu yer.
*Herkesin anladığı* demek, *kalitesiz* demek değil velakin herkesin
anladığına odaklanan insan da, kalite kaygısı azalıyor. 50 liraya
sattığın malı da, 30 liraya da, 3 liraya da alabiliyorsan, neden daha
fazla para veresin?

--------------

*Herkesin anladığı cinsten* yazının, birçok durumda, *kimsenin
anlamadığı* cinsten yazılardan daha iyi olduğu kanaatindeyim. Bunun
sebebi, *sinyal eksikliği* değil, ancak insanların geneline hitap
etmenin getirdiği *netliğin*, düşüncenin ve yazının kalitesine olumlu
etkisi. *Anlaşılmaz yazmak* marifet değil, yazıya terminoloji doldurmak
da hakeza.

--------------

Düşünceleri somut olaylar vasıtasıyla açıklamak, onları formalize
etmekten daha zor geliyor bana. Felsefecilerin uğraştığı birçok konunun,
gerçek dünyadaki karşılıklarının ne kadar zayıf olduğunu görmek işimize
gelmediğinden, onları somutlaştırmak yerine soyutlaştırıyoruz. Somut
ahlaki meseleler, farazi sorunların hayali çözümlerinden daha ciddi
geliyor.

/İnsanların geneli/ de, yazıdaki soyutluktan sıkılır ve somut bir şeyler
okumak ister. Kafada canlandırması kolay olsun.

--------------

Düşüncenin meydana gelmesinde de böyle bir sıra olduğuna inanıyorum.

İnsanlar somutları düşünerek başlıyor ve sonra soyut kurallar
öğreniyorlar. Matematik öğretiminde yapılan hatalardan biri bence bu.
Matematik, evet, soyut, ancak çocuklara somut örneklerden başlayıp,
soyutlukları anlatmak lazım. Tek tek örnekleri gösterip, sonra bunların
genel formüllerini bulmak.

Tahtaya çizilen üçgenlerin iç açılarının 180 derece olduğunu kendileri
bulsun. Matematikte (ve diğer birçok alanda) önemli olan *matematik
faaliyeti* değil mi?

--------------

Kafanın içindeki faaliyeti ölçemediğimiz için ölçebildiklerimizle
uğraşıyoruz. Birinin düşünüp düşünmediğini bilemediğimiz için, problem
çözme bilgisini ve öğrenme yeteneğini ölçmeye çalışıyoruz.

Muhtemelen birkaç on yıl içinde, beynin o an ne kadar çalıştığını
gösteren *makineler* çıkacak. Kafaya tak, göstersin, *akıl yürütme
bölümü* %30, *hafıza bölümü* %20, *hayal etme bölümü* %80 çalışıyorsa,
bu adamın kafasını o an pek kullanmadığını anlayabiliriz. Öğretmenlik
de, eğitim de değişecek o zaman. Bilgisayarlar doğrudan kafamıza vura
vura eğitecek bizi.

