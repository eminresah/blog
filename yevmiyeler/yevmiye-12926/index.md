Yevmiye 12926
=============
.. :author: Emin Reşah
.. :date: Thu Dec  4 22:54:04 EET 2014 
.. :dp: 12926 

:date: 2014-12-08 17:09:31 +0200

Bunu nasıl yazdığımı görseniz acırsınız. Kucağımda, daha doğrusu
omzumdan aşağıya koala gibi yapışmış bir bebek var. Hanımefendiyi
yerine yatırınca otuz saniye sonra uyanıyor. Karnı göbeğimin üstünde
sıcak sıcak duracak. Bir yandan da omzuma çıkardıklarının kokusu
burnuma çarpıyor. Ben de herhalde bugün 10 km'lik yürüyüşü
tamamlamamdan kaynaklanan bu kafamdaki kalabalığı bilgisayara
bırakabilmek için tuhaf bir pozisyonda yazıyorum. Fotoğrafımı çeken
olsa.

-----

Site gerisindeki programın değişmesinden mütevellit bazı yazılar
RSS'te çıkmıyor. Çıkanların linkinde hata var. Twitter da o sebeple
linkleri bilemiyormuş. Bunlarla uğraşmam lazım şimdi. 

-----

Yazı *üretme* konusunda başarılı değilim. Yazıları kuşa çevirme
konusunda daha başarılıyım ama bazen *sonradan yazıya çeviririm* diye
not aldığım cümleleri yazıya çevirmek zor geliyor. O haliyle de
kimsenin anlayacağını sanmam.

-----

Hepimizde az ve çok mevcut bir hastalık olmakla beraber *Türkçülüğü*
bariz yaşayanları sevmiyorum. Türklerin arasında bir Türkün Türkçülük
yapmasının önemsenecek ve saygı duyulacak bir tarafını görmüyorum.

Diyecekler ki Kürtler de Kürtçülük yapıyor veya Araplar veyahut
İngilizler. Eğer başka millete reklam yapıyorsan, bunu biraz anlarım.
Bir Farisi'nin gelip bana Fars reklamı yapmasının en azından turizm
veya tanıtım mantığı var ancak gidip *masturbasyon* misal kendi
kendimizi *eğlememiz* komik bile olamayacak kadar zavallı.

Merak eden olursa, yabancıya karşı Atatürkçü olduğum bile oluyor zaman
zaman. Veya *Türkler neden İngilizce konuşamıyor?* diye sorana
*Türkler herkesin Türkçe konuşmasına alışık bir millettir, hiç
sömürgecilik görmediği için yabancı dil öğrenemez* diye gayet
milliyetçi laflar edebiliyorum ama bunları bir Türk'e söylemem. Onlara
*İngilizce öğrenin, yoksa dünyaya yetişemezsiniz* derim.

-----

Bir kitap okuyorum. Adını unuttum ama *pozitif düşüncenin eleştirisi*
diyebileceğimiz bir kitap. *Self-help* literatürünün temellerini
eleştiriyor ve alternatif olarak mesela Stoa'dan veya Budizm'den
bahsediyor. Kendime daha yakın buldum ancak bütün bu *pozitif düşünce,
negatif düşünce* meselesinin özü lüzumsuz.

Konu insanların *hareket* etmesi. Harekete geçmesi. Bunun için umut
gerekiyorsa, pozitif düşünmek lazım. Açılmayacak kapıların
açılacağını, aşılmayacak dağların aşılacağını düşünmek. Ancak bazen
insanlar *fazla pozitif* düşündüklerinden harekete geçmiyor. *Nasılsa
yaparım, nasılsa şansım yaver gider* kafası. Bu ikisi de farklı
açılardan *hayal alemi* gibi geliyor bana. İnsanların aksiyona
geçmeyişinin sebebi negatif düşünce de olabilir, pozitif düşünce
de. Bunların kişilere doğru dozlarda, kendilerine uygun şekilde
verilmesi gerek.


