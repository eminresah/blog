---
title: Yevmiye 13484
author: Emin Reşah
date: 2016-06-14 18:00:15 
dp: 13484 
image: /img/header-84.jpg
---

### Domates ve Anlam

Bir yandan Kapitalizm'in nimetlerinden sonuna kadar faydalanıp, bir yandan da onun arızalarından en çok şikayet ederek, *haklılık* onurunu elinde tutan insana ne denir? Bizde *solcu* diyorlar. 

Kapitalizm bir düzen kurmuş, insanlara (ben de beğenmesem de) bir şekilde hayatta kalma imkanı veriyor, onlara ihtiyaçlarını edinme imkanı veriyor. Dahası olabilir mi, evet, olabilir, daha iyi domates yemek, daha kaliteli kıyafetler giymek herkesin hakkı. Doğru. Ancak sen bunu eleştirirken, insanlara *somut* vaadlerde bulunmuyorsun, onları kendin kadar *haklı* yapmak istiyorsun belki, onları *bilinçli* yapmak istiyorsun ve böylece domatesin iyisini arayıp durarak manasızlaştırdıkları hayatlarına bir *anlam* katabileceğini düşünüyorsun. Büyük bir anlam, *adalet* ve belki *kurtuluş.*

Hayır, onlar domatesin daha iyisini aramaya devam edecekler ve hayatlarında bir değişiklik yapmak istiyorsan, domatesin en iyisini onlara ulaştırmayı garanti etmen gerekir. Domatesin açlığını anlamla dolduramazsın. Kendini domates ihtiyacın da olmayışının verdiği güçle, insanlara *lağım faresi* gibi bakarken buluyorsan, eh, neden onları şimdiye kadar kurtaramadığını da anlamış oluyoruz. 

Bizde solculuk, bir yandan Kapitalistlik oynayacak imkanları elinde tutmak, bu düzenin içinde mümkün mertebe *iyi* bir konum elde etmek ve para sahibi olmak ama bir yandan da, sistemin en birinci *beğenmezi* olmak demek. Hiçbir şeyi beğenmeyen, dünyanın en beğenmezi. 

Dünyayı domates yerine *anlam* satmaya çalışanlar değil, anlamını domates üstüne kurabilenler kurtaracak. 


