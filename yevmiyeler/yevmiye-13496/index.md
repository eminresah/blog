---
title: "Yevmiye 13496"
date: 2016-11-15 18:00:10
dp: 13496
featured_image: "/images/header-96.jpg"
images: ["/images/header-96.jpg"]
published: true
tags: []
---




Dipnot
------

Dipnot *paralel metin* anlamına geliyor. İnsan zihni sıralı çalıştığı
için metnin bir *kusuru* aslında. Bazı durumlarda kaçacak yerin yoksa,
kaynak gösteriyorsan veyahut alışkanlıklar *asıl bilgiyi* dipnota
koymayı söylüyorsa, haklı. Hatta *Mr Norrell and Jonathan Strange* gibi
romanlarda, güzel bir edebiyat cihazı haline geldiğini de gördüm.
Bununla beraber genel olarak *yazının kusuru* olduğunu düşünüyorum.
Önemliyse yazının kendisinde de bulunabilir, önemsizse dipnota da
koymaya gerek yok.

Kimi Dinliyorsun?
-----------------

İnsanın kimi dinleyeceğine kim karar veriyor? Kendisi. Belki kimi
dinleyeceğine dair de başkalarını dinliyor ama bu silsilenin sonunda
kararı kendisi vermiş oluyor. Peki bu kararı neye göre veriyor? Ben
falancayı dinlemeyi ve filancayı dinlememeyi neye göre belirliyorum?

Bunun tek anlamlı cevabı *mizacıma* göre. Bana yakın duranları dinlemeyi
tercih ediyorum. Bana yakın bulduklarımı. Yakın bulmak da duygusal bir
durum, mantıklı değil. İnsanları bana göre bulundukları pozisyona göre
dinliyorum. *Adam sağıma mı, soluma mı, yukarıma mı, aşağıma mı tekabül
ediyor?*

O halde, sevgili dostum, fikirlerinin *mantıklı* olduğunu ve bunların
düşünce yoluyla, *saf düşünce* yoluyla ulaşılmış olduğunu nasıl iddia
ediyorsun?

Düşüncenin asıl belirleyeni mizacımızsa, seni neden dinlemem gerektiğini
düşünüyorsun?

Komisyon
--------

*Bir komisyonun iş yapabilmesi için üç kişiden oluşması gerek* demiş
adam, *ikisi toplantıya katılmamak şartıyla.*

İnsanların ekseriyeti tek başına sorumluluk almaktan,
*kişiselleşmekten*, bir karar vermiş olup bunun sonuçlarına katlanmaktan
korkuyor. *Komisyon* dediğimiz cihaz, bunu engelliyor. Karar alıyorsun
ama sorumluluk almıyorsun. *Komisyonda şöyle denildi* diyor adam.
Komisyon dile mi geldi, hayır, oradan biri dedi ama zaten komisyon
*falanca* dememek için kurulmuş bir cihaz.

Dünyayı, tüm devletleri, tüm büyük şirketleri komisyonlar yönetiyor.
Neden dünyanın bu halde olduğunu ve dışarıdan baktığımızda *aptallık*
diyeceğimiz kararların nasıl alındığını anlayabiliyoruz. Sorumluluk
kaybolduğunda, düşünce de kayboluyor ve insanlar *en doğruyu* değil, *en
izah edilebiliri* tercih ediyorlar. İzah edilebilir de, doğruyla en iyi
ihtimalle uzaktan akraba.

İnisiasyon
----------

[Avustralya ordusunun hepsinde değilse de, bir
kısmında](http://edition.cnn.com/2016/06/21/asia/australia-military-abuse/)
yeni askerlere *inisiasyon* diyerek tecavüz ediyorlarmış. Bu inisiasyon
işlerinin *çarpıcı* olması herhalde adetten. İnsanın *yeniden doğması*
için, normalin gayet dışında bir olay olması gerekiyor, unutmayacak.
Masonlar da kurukafa bulunan karanlık bir odaya alıp, *ölmüşsün* gibi
yapıyorlarmış, akabinde yeniden doğurtmak için herhalde.

Gülen fırkası *inisiasyon* için ne kullanıyordu acaba? Muhtemelen kısım
kısım oldukları için, *rutin dışına çıkacak* kısımlarında *rutin dışı*
bir inisiasyon vardır.

Kağıttan Kitap
--------------

[Amerika'nın Barnes and Noble isimli kitapçı
zinciri](https://newrepublic.com/article/133876/pulp-friction) iflasın
eşiğinde diyorlar.

Bunu *kağıt kitapların akıbeti* diye okumak mümkün ama bir yandan da
kitaplar yayıncılığının uzun senelerden beri ilk defa *kar eden bir
sektör* haline geldiğini söyleyenler var.

Ben de elektronik kitabın yaygınlaşmasının, kağıdı ortadan kaldıracağını
düşünenlerdenim ancak bu tahmin ettiğimiz kadar kısa sürmeyecek
anladığım kadarıyla. Veyahut kitap kavramı hepten ortadan kalkacak. Her
ne kadar [Umberto Eco kitabın mükemmel bir icat olduğunu ve
geliştirmenin mümkün olmayacağını söylüyorsa
da](https://www.brainpickings.org/2016/02/22/umberto-eco-this-is-not-the-end-of-the-book/)
yeni nesil video konusunda gösterdiği ilgiyi kitaba göstermiyor. Bu da
en azından *pazarın* daralması demek. Okuma yazmanın en önemli olduğu
çağda yaşıyoruz ve bunun devam edeceğinin garantisi yok. Dünyayla (ve
robotlarıyla) daha *doğal* iletişim yolları geliştikçe, amacımıza,
ihtiyacımıza konuşarak ulaşmak mümkün oldukça, zihinlerimizin okuyan
tarafları da körelecek.

Yazdıklarımızı bin sene sonra okuyan olacak mı? Hiç sanmıyorum.

Kader ve Sorumluluk
-------------------

Nouman Ali Khan'ın kader ve sorumluluk konusunda, *madem Allah
olacakları biliyor, kimin cennete, kimin cehenneme gideceğini biliyor,
neden bizi imtihan ediyor?* sorusunu cevaplamaya çalıştığı [bir
video](https://www.youtube.com/watch?v=l6GAXlhJvxQ) seyrettim. Allah'ın
kainatın *CEOsu*, şeytan'ın insan yaratılmadan önce uzun zamanda
yükselmiş bir yardımcı gibi sunulduğu analoji, konuyu izahtan çok
basitleştiriyor ama böylesi seviliyorsa, pedagojik cihaz olarak makul.
Şeytan insanın çok sonradan gelmiş, daha değersiz bir yaratılışta
bulunduğu halde *halife* seçilmesini hazmedemeyip isyan ediyor. Buradan
Allah'a karşı şeytanlaşıp, sorumluluk almamak ve insanlaşıp sorumluluk
almak şeklinde iki tercihten bahsediliyor. Allah insanın ne yapacağını
önceden bilse bile, insanın kendi sorumluluğunu (beni böyle sen yarattın
diyerek) Allah'a atmasını *şeytanlaşmak* olarak anlatıyor.

Sorumluluğu almak veya almamak konusunda söyledikleri makul. Buna
itirazım yok. İnsan çoğu durumda tercih yapma imkanı olduğunu biliyor.
Biriyle konuşurken doğru söyleyip, az para kazanmak veya yalan söyleyip
çok para kazanmak gibi bir konuyla imtihan ediliyorsanız, biliyorsunuz
ki insanın doğruyu ve eğriyi tercih etme iradesi vardır. İnsanın bunu
reddetmesi, zaten kendi aklına, şuurunun varlığına hakaret anlamı
taşıyor.

Mamafih asıl problem bu değil, yani insan bu sorumluluk duygusunu,
tercih ve kanaatini *Allah'a rağmen*, onun bilmediği şekilde
kullanabilir mi? Allah için sonsuz ihtimal varken, insan Allah'ın
sınırladığı seçenekler içinde tercih yapar diyelim, tamam, ancak Allah
insanın bu sınırlı sayıdaki tercihten hangisini yapacağını, yapmadan
bilir mi?

*Bilmez* diyemiyoruz, o zaman eksiklik atfetmiş oluyoruz, *bilir*
deyince de *o halde insanın tercihinin anlamı ne?* diye sormamız
gerekiyor.

Allah'ı insandan ayrı kabul ettiğimiz, birini CEO, diğerini halifesi
kabul ettiğimiz sürece bu meseleden çıkmamız zor.


