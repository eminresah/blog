---
title: "Yevmiye 12908"
date: 2014-12-04 16:46:22 +0200
dp: 12908
draft: true
tags: []
---

Tecrübe ettiğim kadarıyla düşünmemek bende ancak yazmakla mümkün.
Yazmayı hayatın kendisi haline getirebilirsem veya her an yazacak hale
gelirsem sıkıntım da azalıyor. Bunu başarmaksa zor. Aklındakini
yaz. Sıkıntın da sadece aklında.

-------

Tanrı'yı reddetmek mesele değil, yerine de koyduğun önemli. Ne
koyabilirsin? Akıl mı, gelenek mi, ilham mı?  Dünyayı bir şekilde
algılaman lazım, tanrısız onu nasıl anlayabilirsin?

-------

Telefondan ne bekliyorsun. Orada yeni bir haber, yeni bir fotoğraf
gördüğünde ne değişecek? Neden şu anki durumundan kaçmak istiyorsun ve
neden sıkıldın?

----------

Yazmamanın getirdiği suçluluk diye bir şey var. Sanki bir vazifem
varmış gibi. Bu suçluluğu aştığımda daha çok yazıyorum. İnsanın
kendini suçlu hissetmesi üretkenlik açısından anlamlı değil.

--------------

Parayla zaman arasında bir ilişki kurmak istiyorsun, sebebi nedir?

Uzun vadeli işler yapıyorum ve bunların maddi getirisi anında değil.
Ancak o hedefe doğru ne kadar çalıştığımı da görebilmek
istiyorum. Bunun için parayla zaman arasında, diyelim, "bir saat
çalışınca kumbaraya 10 lira at" şeklinde bir ilişki kurmak istiyorum.

Bunun takibi zor velakin. Her gün ne kadar çalıştığını bilmiyorsun ki.

Para her zaman bu çalışmalara bağlı değil. Hatta bu çeşit çalışmaların
bazısının pek bir getirisi yok. Zevkli işlerin getirisi olmayabilir ve
doğru insanlarla sadece sohbet etmek yeterli olabilir. 

Hayatını sadece *laklakla* ama doğru insanlarla laklakla kazanmak
mümkün. Velakin bunun tatmin ediciliği yok ve *sürdürülebilir*
gelmiyor. 

--------------

Eğer çalışanlar işleri bitirmezse, bunda onları gereğinden fazla rahat
bırakmış olduğum için sorumlu olmaktan korktuğumu farkettim. Bir
yandan da onları *sıkıştırmanın* anlamlı bir iş olmadığını
düşünüyorum. Çünkü iş alanımız çok kolay savsaklanabilecek bir
alan. 

Bir yandan da yeterince zorlamadığım veya korkutmadığım, onların da
alışkanlıkları korkutulmak olduğu için bunu beklemeleri ve neticesinde
işlerin yetişmemesi meselesi.

--------------

Yönetici olarak ne yapacağımı her zaman bildiğimi iddia edemem. Çok
fazla değişken var, yönettiğiniz insanlar birbirinden farklı, birine
söylediğini diğerine aynı şekilde söyleyemezsin, yapmalarını
beklediğin iş farklı, onların kendilerinden beklentisi farklı,
yetenekleri ve tecrübeleri farklı, kendilerine ve bana ne kadar dürüst
olduklarını bilmiyorum. Kafamda insanlar hakkında net fikirler ve
önyargılar da yok, yöneticilerde böylesi çok var, *şöyle yaparsan
böyle olur* kurallarına inanmıyorum. İnanmak istemediğimden değil,
*falanca şehrin insanından hayır gelmez* kafasındaki konforu her zaman
özledim. Ancak buna ulaşmam sanırım. O sebeple *kör* olduğumu ve beni
aydınlatmalarını isteyeceğim. Açıkça söylesem olur herhalde: *Ben sizi
yönetmeyi bilmiyorum, onun için mümkün olduğunda açık olun ve beni
mahcup etmeyin.*



