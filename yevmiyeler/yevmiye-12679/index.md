---
title: "Yevmiye - 12679"
date: 2014-11-23 02:18:14 +0200
dp: 12679
tags: []
---

Büyük işler başarmış bir milletin ahfadıyız. Bu büyük işlerin en büyüğü,
tıbbın gelişmemiş olduğu zamanlarda çocuk sahibi olana kadar yaşamak.
Atalarımızın bu büyük işi başardıklarından eminiz, yoksa biz burada
olmazdık.

--------------

Geçmişin nasıl olduğunu hayal etmek için bir dağın başına gidip,
sıkılana kadar yaşa. Pek çok tarih kitabından daha öğretici olur.
Kafandaki tarih bir hayal, bugüne ait bir hayal. Bugün ne arıyorsak,
geçmişte de onu buluyoruz. Tarih çöpten bir dağ gibi. Hayatın her
vechesinden bir şeyler var ve isteyen istediğini anlıyor.

--------------

Taşındığımız evde internet henüz yok, 3G modem de sınırlı olunca, ayın
sonunda bitti. Bağlatmasam mı diye düşünüyorum. Sadece kendim olsaydım
muhtemelen bağlatmazdım ama *Masha i Medved* meraklısı buçukluk bir
hanedaş var. *Taşımalı sistemle* ofisten çizgi film taşımak zorlarsa,
herhalde Internetimiz de olmak zorunda.

Eskiden televizyon için söylenebilecek pek çok şey artık Internet için
de söylenebilir. Televizyonun da bazı faydaları vardı ancak toplamda pek
faydalı değildi, Internet'in de faydaları mevcut ama toplasan
kazandırdığı zaman, kaybettirdiğine değiyor mu, şüpheliyim.

--------------

İki reel sayı arasında sonsuz sayı olması gibi, iki kelime arasında da
sonsuz kelime var. Arayı doldurabiliyorsun. Kelimelerin arasına neler
sığıyor, neler.

--------------

İnsan çok acayip bir yaratık. İlk kimin aklına gelmiş acaba? Biryandan
akıllı gibi duruyor ama aklı başka yerde, bir yandan tek derdi keyfi
gibi duruyor ama keyif aldığı şeylere bakıyorsun, pek de keyif alınacak
şeyler değil. Yuvarlanıp giden bir canlı türü bu.

--------------

Kafamın içinde dönüp duran bazı kelimeler var, daha doğrusu bir his. Bu
hissi atamadığım için ve dahi yazacak kadar da somutlaşmadığı için,
başka bir şey yazamıyorum. Böbrek taşı düşürecek gibi, kafa taşı
düşürüyorum. Beyin taşı. Düşmeye başlayınca ağrı yapıyor. Henüz kumken
kelime haline getirip bırakmaya çalışmamın sebebi taş olup başımı
ağrıtmaması.

--------------

Arada bir *bugün neler öğrendim?* blogu açmak istiyorum ama
öğrendiklerim çok farklı şeyler olduğu için, bir konu bulup da onu
anlatmak mümkün olmuyor. Aynı blogda Django'daki kullanıcı yönetimini ve
Ortadoğu'nun siyasi ve ekonomik tarihini koymak bana tuhaf geliyor.
*Okumayan okumaz nasılsa* diyemiyorum. Gerçi *burada notlarım var* ama
paylaşmak konusunda pek heveskar olduğum söylenemez.

Hevesdar demek lazım, heveskar ne, هوس میكنم *heves mikonem* değil ki
sadece هوس دارم *heves darem*.

--------------

Dün akşam uykudan gözlerim kapanırken yazdım bunu. O kadar kötü değildir
umarım.

