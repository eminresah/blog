Title: Yevmiye 13489
Author: Emin Reşah
Date: 2016-06-19 18:00:09 
Dp: 13489 
Image: /img/header-89.jpg

#### Nobel Cinayet Ödülü

Obama seçileli dünya üzerinde, ekseriyeti müslüman 2500 kişiyi drone'larla
öldürtmüş. Bunların %90'ının *terörist* hedefin etrafında bulunan aile fertleri
olduğunu söylüyorlar.

Bu adam en beceriksiz Amerikan başkanlarından biri olarak tarihe geçecek
görünüyor. Dünyanın öte yanından gelip savaş başlatmaktan daha kötüsünün,
başladığın savaşı bitirmeden çekip gitmek olduğunu gösterdi bize.

Dünya *tek kutuplu* olabilir mi bilmiyorum ama böyle yöneticiler elinde o kutbun
da parçalanacağı aşikar.

#### Kürtlerin Ulus Hakkı

Kürtlerin özgürlüklerinden bahsedenlerin teammüden *ıskaladığı* bir mesele
var. Sadece kişisel haklarını vererek, onları *hak aramaktan* vazgeçirmek mümkün
mü, bunu kendilerine sordunuz mu? Nüfusları yeterince yoğun olan toplulukların
*ulus hakkı* araması da doğaldır ve kişisel haklar verildiğinde, bunu da
isteyecekler.

Devletin şu anki pozisyonu, 20 sene önce *Kürt mürt yoktur* diyenleri
andırıyor. Veya *camiler açık, isteyen ibadetini etmekte serbest*
diyenleri. Kürtlerin tek derdi *Türk devletinde Kürt olmak* ise, evet, devlet
onlara haklar verdikçe mücadeleleri kaybolacaktır. Ancak gördüğüm kadarıyla
durum bu değil ve problem her gün *kişisel hak* konusundan uzaklaşmakta.

Bunun kötü bir haber olduğunu ve kötü haberi verenlerin sevilmediğini biliyorum
ama Kürtlerin uluslaşması demek, bildiğimiz anlamda Türkiye Cumhuriyeti'nin
artık miadının dolması demek. Devlet içinde daha esnek, federal yapıları tercih
edenler, düşünenler olabilir. Ancak bugünkü *diskur* bizim sosyolojik olarak bu
konuda değişiklik yapmamıza mani, yani devlet bir *Türk Devleti* olmaktan çıkıp,
*Anadolu Devletine* dönüşmez. Bunun önünde ekseriyetin *düşüncesi* gibi bir
engel var.

Halihazırda hala zenginleşmedikleri, *ulus olmaktan* daha büyük dertleri olduğu
için başlarını kaldıramıyorlar ancak bundan bir nesil sonra bu işlerin rengi çok
daha farklı olabilir. Elimde imkan olsa ya başa Padişah'ı geçirecek ve devletin
özündeki milliyetçiliği tamamen izale edecek bir çözüm arardım veyahut
bölünmenin kolaylaşması için en azından bir diskur değişimine giderdim. Kişisel
hakların, diyelim Kürtçe yayın yapma hakkının *uluslaşma* sürecini
hızlandıracağını ve bunun sonuçlarına da şimdiden hazır olmak gerektiği
kanaatindeyim.

Bizim Kürtlerle ortak bir kuruluş miti, ortak bir devlet değerimizin olması
lazım, bugünkü *Türk aşağı, Türk yukarı* durumunda bu hemen hemen imkansız
görünüyor. Bizim için *doğal* olanın, karşımızdakini uzaklaştıran temel unsur
olabileceğini düşünmeye başlamakta fayda var. 
