==============
Murakabe 12855
==============

:date: 2014-11-23 02:18:14 +0200

.. :Author: Emin Reşah
.. :Date:   12855

İnsanların onlarla ilgili hayallerimizden haberi olduğunu düşünsene!
Dünya ne *eğlenceli* bir yer olurdu.

Nasıl haberi olacak mesela?

Duyacak ve aklının bir köşesinde görecek mesela. *Falanca beni şöyle
hayal ediyor, hmmm.*

Herkes için mi geçerli olacak bu?

Evet. Herkes birbirinin hayalinden haberdar olacak.

O zaman kimse hayal kurmaz ki. Ne farkı olacak bunun, en çıplak haliyle
karşısına geçip anlatmaktan. Belki daha kötü.

İnsanlar kurmayı bırakır mı diyorsun?

Evet, tabii ki. Bırak hayali, diğer insanların onlar hakkında
söylediklerimizi duyma ihtimali bile bizi susturuyor. Bir de
kafamızdakini bilecek olsalar.

İnsanın düşünmemesi mümkün mü?

Belki değil, ancak bu düşünceleri *beslememesi* mümkün. Kafamdan biri
için kötü düşünceler geçtiğinde, gidip özür diler ve bunun
*dikkatsizlik* sonucu olduğunu söylerim mesela. Ancak bunu tekrar tekrar
yaparsam, biraz kasıtlı olur.

Düşünce de fiil gibidir diyorsun, dikkatlisi var, dikkatsizi var.

İnsanın ne düşüneceği, belki tamamen elinde değil ama hangi düşüncelerin
peşinden gideceği elinde. *Hangi kurdu besliyorsun?* Hangi düşünceye
teslim olacaksın? Hangi hayaller sana daha güzel görünüyor? Neden bu
hayaller güzel görünüyor da, tersi görünmüyor?

Zihnine yıldırımlar düşer ama hangisinin yangına dönüşeceğine insan
karar verir gibi mi?

Onun gibi. O sebeple bu *hayallerimizden sorumlu değiliz* fikri doğru
değil. Hayallerin de terbiye edilmesi lazım.

Başkaları duyacak gibi mi?

Başkalarının duyacağından değil de, belki zihnimizi temiz tutmak
manasına.

Nasıl olacak bu? İnsanın zihnini temizlemesi mümkünmüş gibi
konuşuyorsun.

Mümkün bence. Bunun herkes için geçerli bir yolu olmayabilir ancak
nefsin/zihnin temizlenmesi mümkün. İnsanın vazifesi kendi için
hangisinin işe yaradığını bulmak.

Sende ne işe yarıyor?

Bende yazmak işe yarıyor. Düşündüklerimi kağıda aktardığımda, bunların
artık kafamı meşgul etmediğini görüyorum. Birine kızdığım zaman
yazıyorum ve yarım saat sonra neye kızdığımı hatırlamıyorum. Kafamda
dönüp duran hayaller olduğunda yazıyorum ve bunlar *başkalarının
hayaline* dönüşüyor. Tanıdığım herkese yazmalarını salık vermemin sebebi
de bu. İnsanın zihnini temiz tutması elini ayağını temiz tutmasından
mühim.

Herkeste işe yaramıyor herhalde.

Belki yaramıyor, belki de yazmayı bilmiyorlar. Belki elini ve dimağını
serbest bırakmayı bilmiyorlar veya birinin okuyacağı *endişesiyle*
yazıyorlar. Onun için *herkeste işe yaramadığı* düşüncesini benimsemedim
ama *öyle dediklerine göre öyledir.*

Başka ne yollar olabilir?

Koşmak ve spor olabilir. Yazar çizer okur takımı fiziksel zorlanmayı pek
makbul görmez. İnsanların aynı hareketleri tekrar tekrar yapması da
aptallık emaresidir. Ancak sporcuların, bilhassa profesyonel sporcuların
aynı zamanda düşüncelerine de hakim olabilmesi gerekir. Neye
odaklandığını kontrol edebilmesi. İnsanın kafasında kırk tilki
dolanırken rahat koşamaz, diyorlar.
