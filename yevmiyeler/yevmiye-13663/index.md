---
title: "Yevmiye 13663"
date: 2016-12-10 22:14:57
dp: 13663
featured_image: "/images/header-63.jpg"
images: ["/images/header-63.jpg"]
draft: true
tags: []
---



## 1

Huzur içinde yaşayamayacaksak ölelim mi? Yine de yaşamaya değmez mi? Kendimizi
bilmeye?

İmkanlar dahilinde kendimi arıyorum. İmkanlar çok geniş değil, malum. İnsanın
imkanları kim olduğunu hemen her şeyden, kendi hayalleri ve zihin yapısından
daha çok belirliyor. Onun için teknolojik imkanları sınırlı *eski* insanların
düşündükleri, yaşadıkları ve söylediklerine *imkanları* ölçüsünde değer biçmek
lazım, bugünkülere hakeza.

Bununla beraber konuştuğunuz konu *insan* olunca, insan da binyıllardır
değişmeyen, aynı vasatın çevreside dolanan bir canlı olunca, binyıl ötesinin
sözleri de anlam kazanıyor. Biraz daha teknolojik, biraz daha yalnız, biraz daha
para düşkünü olabilir ama insanın özündeki davranış kalıpları benzer.

Yine de, işte, bizim binyıl önce söylenenleri anlamlandırmak için harcayacağımız
*enerji* neredeyse yeniden bir şeyler söylemeye denk. Bir yazar tercümeye,
tefsire ve sair *araştırmalara* muhtaç kalıyorsa, demek ki artık zamanı geçmiş,
ancak bir tohum olarak işe yarayan bir değere dönüşmüş. O tohumdan ağaçlar
üretilecek, ancak o ağaçlar eski ağaç olmayacak. 

## 2

Kader müslümanları dünya düzenine alternatif olmak *mecburiyetinde* mi
bırakacak? Gördüğüm kadarıyla öyle bir *gidiş* var, her ne kadar bunun altını
dolduracak fikirden uzaksak da.

İslam dünyaya bir alternatif olabilir mi? Bu soruyu sorduğunuz kişi müslümansa
ve biraz da siyasi taraflarıyla İslam'ı seviyorsa, *evet, elbette*
diyecektir. Evet, elbette alternatif olabilir.

Ancak burada bir slogandan değil, sorudan, İslam'ın bugün Kapitalizm'in çözdüğü
meseleleri çözmesinden bahsediyorsak, hayır, alternatif olacak güçlü bir kimlik
olmadığını teslim etmemiz gerekiyor. Ancak İslam'ın tuhaf bir durumu var,
Yahudilik kadar ufak bir grup değil bu ve aldığı şekil giderek, mecburen,
güçlenme yolunda. Bu güçlenme bugün sadece teknik manada olabilir, fikren
bağımsız olmayabilir, sadece *düşmanın silahıyla silahlanmak* mertebesinde
olabilir ama *tekniğin* gerekli olduğunda kimsenin bir şüphesi yok. Sonra bu
tekniğe sahip olmanın, insana *nasıl yaşamak* konusunda da sorumluluk
yüklediğini, birbirimizi öldüre öldüre yaşayamayacağımızı görerek müsamahayı da
öğrenir miyiz?

Bu konuda her ne kadar kendi ömrüm içinde değilse de, umutlarım var. Daha
doğrusu temenni düzeyinde. İnsanın hayata tutunması için teselli gerekir,
teselli düzeyinde.

## 3

Doktrin olarak *tasavvuf* ile uygulama olarak tasavvuf arasında çok önemli bir
fark var. Mutasavvıflar, doktrini insanlar eğitmek için kullandıkları bir araç
gibi görüyorlar. Günümüzün selefi akımları ise tam tersine eğitimi, doktrine
*ulaşmak* için bir araç olarak görüyor.

Tasavvufu söylediği bazı şeylerden dolayı, içerikten eleştirmek kolay. *Şeyhe
taptırıyorlar* deniyor mesela, ancak insanların ekseriyetinin *soyut* ve
*uzakta* bir tanrı fikrine ne kadar hazır olduğu, bundan ne kadar *ilham*
alacağını sormuyorlar. Peygamber a.s. risaleti devrinde sadece putları inkar
etmekle kalmadı, aynı zamanda insanlara kendinin *peygamber* olduğunu
söyledi. Bir yanda *şu şu putlar Allah'ın kızları değildir* derken, *ben Allah'a
sizden de, onlardan da daha yakınım* dedi zımnen. Onun *insandan öte* olduğuna
inanmıyorsak da, kendisinin konumu o kadar da *sıradan* değildi. Olamazdı, çünkü
insanlara Allah'ı öğretmek için onlardan daha iyi bildiğinizi söyleyebilmeniz
gerekir.

Buradaki mesele pratik bir mesele. Bunu doktrine dökünce, Peygamberi
ilahlaştırmak suçlamasıyla da karşılaşıyoruz. Onun Kitabı insanlara *okurken*
sadece ortaya bir metin atıp, odasına çekildiğini mi düşünmemiz gerekiyor? Böyle
bir durum olmadığını, sahabenin onu *kahin* değil, *lider* görmesiyle
anlayabiliriz. *Kur'an yeter* diyenlerin, onun neden kendi kendine yerden
bitmediğini, diyelim bir ağacın yapraklarına yazılı olarak etrafındakilerce
*okunmak* için yaratılmadığını açıklamaya da ihtiyaçları var çünkü söyledikleri
neredeyse bu. Sanki Kitap Peygamber'in hayatından bağımsız gelmiş gibi
yapıyorlar.

Bizim krizimiz, geçmişin doktrinlerinin *amacını* gözden kaçırmak. Doktrin din
değildir, din hayatın içinde uygulanan, yaşayan, yaşanan bir şeyken, doktrin
tartışılan, konuşulan bir şeydir ve bu ikisini birbirine karıştırmak iyi
sonuçlar vermez. Doğru doktrin insanı doğru dine götürmez, doğru din de doğru
doktrin demek değildir.

## 4

Bana bir sekinet indir. Bana bir denge indir. Beni dalgadan koru ve mutedil kıl.

Kendini bilene beni bildir. Beni bilene kendini bildir. Bulduğumu lazım getir ve
lazım geleni buldur.

Kendimi azaltmak gayesinde kaybolmak niyetindeyim. Okumak, yazmak,
sayıklamak. Kim gelirse gelsin sayıklamak. Yapılacak işlerin verilecek sözlerin
arasında sayıklamak. Nasıl olacak?

Beyni yitiklerin ülkesinde, beynin o kadar da önemli olmadığına inanmaya
çalışıyorsun. Tanrısı yitiklerin ülkesinde, *Tanrı fikrinin* aslında
gerekmediğini. Dünyayı yitirmişlerin yanında dünyanın lüzumsuz olduğunu. Sahip
olmadığımız, olmayacağımız bir hükümranlık uğruna laf üretiyorsun. Kendini kralı
sandığın topraklarda vahşi atlar dolanıyor.

Çeşit çeşit kelime var, kelimeden daha aziz olan da var. Bana aşık olan da
var. Uzaktan seyredip hayran olan da. Hayallerinin arasına şiir sıkıştırmış, üç
günlük dünya hayatının yalnızlığında hayalleri dost edinmiş de. İnsan bir defa
kendini bıraksın boşluğa, tüm taşlar yerine oturuyor. Çünkü taşlar çalıntı, seni
meydana getiren yapıtaşları. Kopup gidince benlik, senden ayrılınca
dünya... İşte hayatın o zaman *anlamına* kavuşacak. Tüm atomların ait olduğu
yere gidecek, başka yanlışlar yapmak üzere.

Aurelius'un meditasyonlarını dinliyorum ama çok önemli bir laf etmedi
henüz. Bildik konular. Herkesin bildiği ama kimsenin inanmadığı.

## 5

Uzun ve kısa lazım hayatta. Uzun vade ve kısa vade. Uzun akıl ve kısa
akıl. Modern dünyada *kısalık* daha belirgin hale geldi, *kapitalist* bu kısa
aklı, *kar aklını* temsil ediyor. Buna bir de *uzun akıl* lazım, yarın yapacağı
karı değil, bin yıl sonraki dünyayı düşünen bir uzun akıl.

Devlet ve birey aslında bu iki kutbu temsil etmeli. Birey kısalıkların, ömrünün
getirdiği sınırların içinde yaşayan biri, ucuz zevkleri, basit hayat algısı
var. Ufku en fazla ölüme kadar gidebilir, ondan sonrası için (ekseriyetinden)
bir şey beklenmez. Buna mukabil bir de *sonsuz devlet* lazım. Sonu gelmeyecek ve
yeryüzünde kısa günün karından daha önemli bir takım değerlerin olduğunu da
hatırlatıp, bunlar için kısa düşünceli adamların hayatını değiştirebilecek.

Bireycilik, insanların özgürlüğü ve hayatlarını bildikleri şekilde yaşamaları
konusunda ısrar ederken, bu uzun aklı ihmal ediyor. Bizim hikayelerimizi
kaybetmemiz, pusulamızı yitirmemiz, artık bütün işlerin *başarı* ve *gösteri*
haline dönüşmesi, genel bir anlamsızlık *anksiyetesi* ile boğuşuyor oluşumuzun
sebebi bu. Birey dünyayı ölümünden sonra yok olacak bir yer gibi görüyor, o
kadarlık bir dünya da, çok manasız, *neden benim için bir dünya yarattın
Tanrım?* bunalımıyla, ne olduğu anlaşılmayan bir karmaşa. Karmaşıklığı gördükçe
anlamsızlık artıyor, hepi topu yetmiş sene için mi bunların hepsi?

*Değil* diyenlerin de şöyle bir sorunu var, onların bu karmaşıklık konusunda
gerçek bir fikirleri yok. Daha basit devirlerde, insanın yıldızların uzaklığını
tayin edemediği veya bir ceninin doğması için gereken tüm o reaksiyonların
bilinmediği zamanlarda kurulmuş bir dil ve *hikmet.* Bunu bugüne uyarlamaya
çalışan, hatta bu karmaşıklığı *Tanrının* bir delili olarak kullananlar da var
ama dil hala eski ve insanların asıl aradıkların bu karmaşıklıkla mücadele
etmek. Çünkü bilimsel karmaşıklık onu yaratanları bile yalnızlaştırıyor,
bilimadamı konuşacak kimseyi bulamıyor, bilim ulaşılmaz, ne kadar doğru
anladığından emin olamadığımız bir gazetecinin çıkıp özet geçmesi dışında
erişemediğimiz ve her adımda elimizde anlam kırıntılarından bizi uzaklaştıran
bir faaliyet.

*Uzun aklın* yapması gereken, insanlara basit ama uzun vadeli fikirler
sunmak. Yaşamak için anlam bulacakları fikirler. Irkçılık mesela böyle bir
fikir, beğenmesek de, kınasak da, bir toplum ihtiyacı duyan insanın sığınacağı
bir mağara. Dinin çeşitli versiyonları da böyle, radikal dine bu kadar rağbet
olması da bundan. Bunlardaki kudreti insana hatırlatan bir karşılık yok
dünyada. Bireyin kısa aklının aradığı zevkler *Alemlerin Rabbinden inmiş kitabın
ayeti* karşısında komik kalıyor. Adam sana *Allah'la konuşabileceğini*
söylerken, sen ona sadece mırın kırın edebiliyorsun.

Bu krizi kendi hayatımda da hissediyorum. İnsanların *kudret* peşinde devlete
sarılmalarını da anlıyorum, milliyetçiliğe sarılmalarını da. Bununla beraber
devletin (daha doğrusu ona mefkure geliştirenlerin) vazifesinin, bu idealleri
hem inanılır, hem barışçı yapmak olduğuna da inanıyorum. Bilen ve farkeden
insanların sorumluluğu, toplumun açlığını yanlış fikirle değil, doğru fikirle
doyurmak. Onu yanlış fikirle doldurup, sağa sola saldıran bir ergen gibi kendini
mahvetmesine izin vermemek. Bu zor. Çok zor.

## 6

Bugün Dennett'in *Breaking the Spell*'ini dinlemeye başladım. Bir Ateist'in dine
bakışı ve *din neden bu kadar önemli?* ve *dinin sebebi nedir, açıklaması var
mıdır?* diye dert edinmesi. Girişi güzel, bizdeki Ateist üslubu yok. Bizdeki
saygısızlık yapıp, isim takınca kendine mertebe atlatmış sayılıyor, bu adamın
bir *felsefe profesörü* olmak hasebiyle de, meşhur olmak hasebiyle de daha
*dingin* olduğunu söyleyebiliriz.

Şahsen kitaptan ne bulacağımı bilmiyorum. Giriş kısımları neden bu meselenin
araştırmaya açık olduğunu anlatmakla geçti. 2 saat kadar dinledim. Henüz *dinin
sebebi şudur* demedi ancak önemli bulduğum tek nokta, bütün dinlerin insandaki
tek bir tarafı doyurmuyor olabileceğini söylemesi oldu. Budizm ile İslam mesela
farklı cins balıklar gibi, farklı insanlara veya insanın farklı taraflarına
hitap eden farklı cins dinler olabilir dedi. Her ne kadar köpekbalığı ve yunusa
balık desek de, bu ikisi birbirinden çok farklı, bunun gibi *din* dediğimiz
şeylerin de tür farklılıkları olabilir, her ne kadar aynı adı veriyor olsak da.

Dini tanımlamaya çalışmasında, bunun *Elvis Presley Hayranları* olmadığını, daha
ciddi olduğunu ancak ayırıcı vasfın tabiatüstüne inanmak olduğunu
söyledi. Doğru. İnsanları bir araya getiren daha basit sebepler var ancak dinin
önemi, tabiatın bize *son* olarak yazdığı ölüme dair bir fikir ve inanç
vermek. Bunu da *doğaüstü* ile yapabiliyor.

Bunun dışında aklımda kalan pek bir şey olmadı. Eleştirecek bir konu da
bulamadım şahsen, her ne kadar İslam'ı verdiği örneklere *dinlerin en öcüsü*
gibi gösterse de, buna sanırım artık (maalesef) alıştık.

Bu kitapları okumanın bende çok önemli etkileri olmadı. Dawkins'in *Tanrı
Yanılgısı*'nı da okudum ama yanılgının *Tanrı'dan* çok Dawkins'te olduğunu
düşündüm. O kadar afra tafra yapacak bir kitap da değildi. Ancak bir yandan da
kendini murakabe etmek için iyi oluyor. Bu sorularda neredesin?

Dinin *tabii* olması, bunun ilahi olmadığı anlamına gelmez. Bunun insanın
ürettiği bir sosyal mekanizma neticesi vücut bulması, sosyal açıklamalarının
olması, dinin içeriğinin anlamsızlığını göstermez. Ancak kitapta da bahsettiği
bir sorun var: Eğer dini tamamen böyle sosyal bir takım cereyanların ortaya
koyduğu ve gerçeği olmayan bir kavram gibi görmeye başlarsak, dinin kazandırdığı
*hayat ciddiyeti* kalmaz. En azından kendim için bunun böyle olacağını
düşünürüm. Hayatın sadece kendinden ibaret olduğunu düşünmek, bir gün Allah'a
hesap vereceğini düşünmekle aynı etkiyi yapmıyor bende. Hayata aynı şekilde
bakmıyor, çocuklarıma aynı şekilde sarılmıyor, eve aynı şekilde gelmiyor, aynı
şekilde çalışmıyorum. İşin gelenek kısmı, vahiy kısmı, tevhid kısmı, hatta
hesabın şahsiliği tarafı bile bir yana, eğer hayatın kendinden ibaret, ölümle
biten bir tecrübe olduğuna inanıyor olsam; bunun bende meydana getireceği etki
daha iyi bir insan olmak değil. Daha umursamaz, daha *kelbi* (cynic), her insan
ve oluşta, hayatın kendisinde hata bulan, sonra bu hataları unutmak, azıcık
çekebilmek uğruna çeşitli kimyasallara başvuran birine dönüşürdüm herhalde.

Bu sebeple benim için *din sadece din değildir.* Bunun hayatımın her tarafında
çeşitli akisleri mevcut, bunları da bir kitap okuyup, *ya adam hakkaten doğru
söylüyor* deyip bırakacağımı sanmıyorum. Haddizatında söze de, fikre de, oluşun
kendisinden daha fazla önem vermeyen biri olarak, hele hiç sanmıyorum.

Bununla beraber dini konularda konuşurken, temelin sağlam olması gerektiğini biz
henüz idrak edemedik ama belki gelecek nesiller eder. İnsanlara etki edebilmek
ancak size inanmalarıyla mümkün. Bu inanç da dünyayı anlama ve algılamada
karşısına çıkan sorulara doğru cevaplar vererek olabiliyor sadece. Temelleri
konuşulamayan, sadece *falanca şöyle dedi, filanca böyle dedi* diye aktarılıp
giden ve üzerinde fikir yürütülemeyen bir dinin mensubu olmaya hevesli kimse
az. Bunun getirdiği kafa sıhhati olabilir, neticede pek çok insanın derdi de
hayatta, başka yerlerde bulamadığı kesinliği dinde bulmak. Bununla beraber
yaşamasını istiyorsak, insanların dinin *doğru* olduğuna inanmasını bekliyorsak,
üzerinde konuşulabilir, tartışılabilir, araştırılabilir olduğunu da kabul
etmemiz gerekir. Bu gibi kitaplar bize yeni sorular getiriyor, her ne kadar
Ateizm bir inanç sistemi olarak herhangi bir dinden daha sağlam olmasa da, bizim
kendimizi daha iyi anlamıza vesile oluyor. Biz de ona, *Tanrı yoksa,
algılarımızın gerçek olduğunu nasıl bilebiliriz?* diye sorular soruyoruz ve
Ateistler de kendilerine çeki düzen veriyorlar. Sonunda bazı insanların hakikate
yaklaşması da ancak onu inkar ederek olabiliyor, daha iyi inkar ederse, belki
inkarın sonunda iman olduğunu kabul edecek.

