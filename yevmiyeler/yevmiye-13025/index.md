---
title: "Yevmiye 13025"
date: 2015-03-14 01:19:06 +0200
dp: 13025
draft: true
tags: []
---

Bugün bir yazının sadece başlığı çıkmış. Düzelttim. Artık sadece
başlık yazmak isteyen birine dönüştüğümü düşünmenizden korktum. Yazı
da yokmuş sayfanın içinde. Bir Mark Twain alıntısı varmış. Manasız bir
alıntı.

------

İnsanların ikiyüzlülüğünden şikayet eden ikiyüzlülerin yaptıklarından
şikayet eden ikiyüzlü gibi hissediyorum. Kendimi olduğum gibi
göstersem herkes kaçar gibi geliyor. Olmadığım gibi görünmek de büyük
eziyet.

-----

Terry Pratchett ölmüş. İngiltere'nin en zengin yazarıydı. İnsanların yazarlık
işlerinin *diğer işlerden* tabiat itibariyle ayrı olduğuna inanması tuhaf
geliyor. *Yetenek* dediklerinden çok, pazarlama, normalde işini nasıl lanse
ediyorsan, yazarken de öyle yapman gerekiyor. *Yazar* olmak ve bundan ekmek
yemek için. Hıyar satsan da benzer bir süreçten geçiyor olmalısın, hiç hıyar
satmadım ve hiç yazar olmadım ama her ikisinde de bahçende yetişmiş mamülün
tüketiciye ulaşmasının sorumluluğunu alman ve *pis işleri*, yani, hıyarları
toplayıp kamyonlara yüklemek ve bunları insanlara gösterip en iyi fiyatı almak
ve malının kalitesinde ısrarcı ve fiyatında pazarlıkçı olmak ve tüm bunlardan
önce o hıyarlara iyi bakmak gerekiyor. Yazarlık da aynı. Yazdıklarını
çapalıyorsun, onları suluyorsun, zaman harcıyor, emek harcıyor, sonra onları
kağıtlara yükleyip pazarlamaya çalışıyorsun. Bu pazarlama işinin yazarlığa
*dahil* olmadığını söyleyenler, hıyar satma işinin bahçede onları yetiştirmekten
ibaret olduğunu da söyleyebilir. Bahçede çürüyen hıyarın kime ne faydası varsa,
kağıtta çürüyen yazının da *yazarlığa* o kadar faydası var.

Aynısı mı? Aynısı değil ama *hiç alakası yok* diyecek kadar da farklı
değil.

Şimdi benim daha çok insan içine çıkmamı salık veren arkadaşım, *madem
bunu biliyorsun, neden yazılarının kimsenin bilmediği bir blog
köşesinde çürümesine izin veriyorsun?* diye sorabilir. Makul bir
soru. Bana bunları soran insanları severim.

Cevabım şu: Bahçemdeki hıyarların pazara çıkarılması işinin,
*değeceğinden* emin değilim. İnsanları bahçeye davet edip, elleriyle
kopardıkları çamurlu hıyarlardan salata yapmalarını tercih
ediyorum. Arada bir su, tuz ve limon da dağıttığımız oluyor.

Ve yine *işimin* bu yazıları yazmakla bittiğini iddia etmesem de,
onları *pazarlama* işine ayıracağım zamanı ölü yatırım olarak
göreceğimi biliyorum. Bunun sebebi de herhalde hıyarların satışından
elde edilecek *yazarlık* namını pek de matah bir unvan olarak
görmemem.

Açıkçası ben yazarlığın bu kadar kıymetli görülmesini, yazarları
tanıdıkça daha az kıymetli buluyorum.

Diyeceksin ki, belki, *işte, mesleki deformasyona uğramış bir mühendis
kafası, hayatta yazmak çizmek yaratmak ve sanatlamaktan daha önemli ne
olabilir?*

İnsanların derdine derman olmak diyebilirim, belki derim, belki
demem. Bir işe yeteneğinin veya vaktinin olması, ona saygı duymanı ve
her daim başüstünde gezdirmeni gerektirmez. Yazmaya yeteneğim
olduğundan da şüpheliyim ama olsa bile, neticede bu saygıyı ne kadar
hakettiğinden emin olamadığım bir taifeden biri olmaya heves etmemi
gerektirmez.

Diyeceksin ki, alternatifi mi var? Daha başka ne olabilirsin?
Çıkılacak en üst mertebe insanların kalbine his, kafasına fikir
kondurduğun bu aliyy'ül-ala muharrirlik rütbesi değil midir?

Kella. Ne alakası var? Ben yazının fiil kısmını seviyorum, fiil
halini, *yaz* halini, *yazı* haline gelmiş, donmuş, insanların kesip
biçip kokladığı halini değil. Maksadı güzel yazı üretmek olan
insanların diyorum, maksadı güzel ekmek veya güzel domates üretmek
olan insanlardan daha önemli olduğuna inanmıyorum. İşte gerçek sebep
bu.

Peki, diyeceksin, sen ne üretiyorsun, domates, hıyar ve saire? Ben
program üretiyorum. Bilgisayar programı. Ufacık bazı programların pek
çok yazıdan daha önemli vazifeler ifa ettiğini gördüm.

Ama, biz bunları anlamıyoruz, dediğini duyar gibiyim. 

Ben de bu dünyayı dolduran yazıların maksadını anlamıyorum.

