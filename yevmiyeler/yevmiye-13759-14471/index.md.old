Title: Yevmiye 13759
Author: Emin Reşah
Date:  2017-03-16 21:00:58
Dp: 13759
Status: published
Image: /img/header-59.jpg

Neden kendini kontrol etmekten bu kadar acizsin?

Düşündün mü?

İnsanın edebiyat yapası gelmeyen saate kadar oturup, kendini uykusuz
bırakması. Bir de açsın üstüne. Yemek yemeyerek kendini daha sağlıklı yapacağını
düşünen adam. 

Sıkıldığım belli oluyor mu? Dışarıdan bakınca ne kadar? İnsanların uğraştığı
konular ve benim uğraştığım konular, bir yerlerde denk geliyor. İnsanların
uğraştığı konular çok acayip, benimkiler o kadar acayip değil. 

Belki, bu hayatın yansımaları bu kadardır. 

*İyi haber olarak ne istersin?* Ölüm mü? 

Gördüğüm şu oldu: Hayat beni mufassal bir takım eğrilerden ibaret
sayıyor. Eğrilerin birleşmesi. 

Kendimi başka insanların yerine koyuyor ve kendime bakıyorum, gördüğüm hoşuma
gitmiyor. Ancak onları nasıl gördüğümü de zaten bu hoşa gitmeyen kişilik
kararlaştırıyor. Kendini sevmeyen adam. 

Bugün neler okudun? Standart gazete zırvaları. Neler düşündün? Ateist olduğunu
söyleyenlerin o kadar ateist olmadıklarını. İnsanı yaşatan bir takım değerler
var ve onlar ateisti daha *merhametli* yapabilir mesela. 

Benim bu din/dindarlık/inançsızlık konularındaki fikirlerim *ortodoksiden*
giderek ayrılıyor. Farkındayım, bir yandan da artık önemsemiyorum bu
ayrılığı. İnsan *şöyle düşüneyim de imanım yerinde kalsın* diye düşüncesini
yönlendiremez, en iyi ihtimalle sofistike bir münafık olur. Ben de düşünceme
nereye gittiğini sormuyorum, belli bir amaç da yok, sadece onun nefsimin
isteklerinden mümkün mertebe bağımsız olmasına çalışıyorum. Tamamen bağımsız
olabileceğine inanmadığımdan böyle bir hedefim yok ama söylediklerimin *ufak
amaçlar* için olmadığını görmek istiyorum. 

İslamiyat konuları da böyle. Dindar görünmek veya dini edebiyatı kullanmak bana
bir *artı* getirmesin diye uğraştım. Hala da uğraşıyorum. İnançla ilgili
konuları bütün hayatın ona bağlıyken düşünemezsin. Maaşlı akademisyenlerin maaş
aldıkları kurumlar hakkında gerçekten özgür düşünmeleri mümkün değilse, birinin
tüm hayatının anlamının, itibarının bağlı olduğu kurumlara dair konuşmasının da
ne minvalde seyredeceğini az buçuk tahmin ediyoruz. Sanırım bu sebeple *meslek
sahibi olmak* diye bir kriter önemli, yoksa, mecburen koroya katılmak zorundasın
çünkü korodaki konumuna göre hayatını idame ettirebilirsin. 

Belli bir gelenekte yetişmiş insanların dışarıyı anlamakta zorlanmasının sebebi
de bu. İnsanların *nasıl olup da* inançsız olabildiğine şaşırıyor, çünkü inanç
dediği aslında *bütün hayat biçimi* ve onun dışına çıkması imkansız. O hayat
biçimi de inançsızlık kadar kör kabuller içeriyor çoğu zaman, ancak etrafındaki
herkes aynı tarafa koşarken insan kabullerinin de farkına varamıyor. 
