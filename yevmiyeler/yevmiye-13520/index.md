---
title: "Yevmiye 13520"
date: 2016-08-12 18:00:11
dp: 13520
draft: true
tags: []
---


Yevmiye 13520
=================

:author: Emin Reşah
:date: 2016-08-12 18:00:11 
:dp: 13520 
:image: /img/header-20.jpg

*İfade özgürlüğü nedir?* 

İfade özgürlüğü herkesin istediğini konuşması ve herkesin bunu dinlemesi
değildir. İfade özgürlüğü sadece devletin adli takibat yapmaması anlamına gelir,
her sözün makbul, her ifadenin mübarek olduğunu iddia etmez. İnsanlar saçmalama
konusunda çok yeteneklidir ve ifadeleri dinlenmeyi, yayılmayı haketmiyorsa,
sessizlikle karşılanması normaldir.

Veyahut ettiğiniz sözün karşılığında, özel bir takım kuruluşlar sizinle olan
bağlarını koparabilir, o zamana kadar yaptıkları (iş vs.) anlaşmaları iptal
edebilir. Bunlar *ifade özgürlüğüne* halel getirmez. Kimse kimsenin iş akdine
*her tür ifadesinden sorumluyuzu* eklemez.

Bu da *demokrasilerde* neden *ana akım* denen medyanın tek sesli olduğunu ve
insanları yönlendirmekte önemli görevler ifa ettiğini anlatır. Herkes
konuşabilir ve bundan dolayı kimse suçlanmaz, adli takibe uğramaz ancak özel
menfaatleri tehdit eden veya medya kurumlarının ve sermaye sahiplerinin
politikalarına ters sesler duyulma fırsatı bulamaz. Internet bu imkanı bir
ölçüde sunsa da, herhangi bir Internet sayfasındaki ifade medya tarafından
desteklenmediği sürece *değersizdir.*

Bu bir sorun mu? Nereden baktığınıza bağlı. Benim gibi sermayenin akışına,
kapitalizmde olmayan şartlar koyup, maddi gücün tenşirine inanıyorsanız,
hayır. Çünkü sermaye dağıtımını düzenlediğinizde, medya da daha çok sesli hale
gelecek ve ifade akışı normalleşecektir. Anlamlı fikrin, kendisine bir mecra
bulacağı bir ortam meydana gelecektir.  Ancak bugünün kapitalist dünyasında
ifade özgürlüğünün asıl tehdidi devletten değil, kapitalden
kaynaklanmaktadır.


