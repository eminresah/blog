Yevmiye 13302
=============

:date: 2015-12-23 22:22:31 +0200

Çocuklarla zaman geçirmeyi çalışmaya, çalışmayı yazmaya tercih ediyorum bu
sıralar. 

Her akşam kendime dört beş soru sorup, cevaplarını yazarım. *5 gün içinde
öleceğini bilsen ne yaparsın?* sorusunun cevabı, hiçbir zaman *daha çok
çalışırım* olmuyor. *Çocuklarla vakit geçiririm* oluyor. Bazen buna *birkaç
mektup yazarım* da ekleniyor ama o mektuplar da genelde tedricen yazıldığı için
normalde, tek istediğim çocuklarla zaman geçirmek.

Tabii insan hayatı *5 günlük* yaşarsa pek bir iş yapamaz. Onun için bu sorunun
kardeşleri de var, 5 hafta, 5 ay, 5 yıl diye devam eden. En uzun vadeyi 5 yıl
belirleyince, kendinize çok büyük hayaller kuramıyorsunuz. 

5 haftalık ve 5 aylık işlerim de şu sıra yazdığım kitabı bitirmek olduğu için
sıra bu yevmiyelere daha az geliyor. 

-----

Şu sıralar pek bir sorun yaşamıyor gibiyim. Hayat ne kadar sakin ve
manasız. Madden çok sıkıldığım bir dönemin sonuna geldik ama bunun bende
yarattığı büyük bir sevinç yok. Oh demedim. Şimdi gelen paranın gereken şekilde
kullanılması sıkıntısı var.

Paran yoksa kımıldayamadığından sıkılırsın, varsa nasıl kullanacağını
bilemediğinden. Sıkılmaya bahane arıyorum.

-----

Seth Godin'in yazdıklarını severek okurum. Yaptığım işlerde pek faydası olduğunu
sanmıyorum, o kadar büyük pazarlama ve işletme faaliyetlerim yok. Ancak aklımda
kalsa, belki lazım olur, belki iyi şirketle kötü şirketi ayırmak gerekir diye
okuyorum.

Bir yandan da Benjamin Graham'ın *Intelligent Investor* kitabını okuyorum. Ta
1940'larda hisse senedi yatırımıyla ilgili yazılmış, en son sanırım 74'te
güncellenmiş bir kitap. Konunun genel kaidelerini anlatıyor. *Kısa yoldan zengin
olma* kafasına uymayan bir kitap. *İki şehir arası hız sınırı 100'se, oradan hep
200'le geçerseniz, üç beş defa hızlı gidersiniz ama sonunda her şeyi
kaybedersiniz* diyor mesela.

-----

Ben yatırım deyince basit işlerden anlarım. Enflasyon şu kadar, onun üstünde
getirisi olan işler bu kadar, falan filan. Graham da kafama uydu. Basit işler
deyince, diğer anlamı da, paranın nereden geldiğini çözemediğim, göremediğim
işlerden uzak durmak. Borsa deyince bizde *hisse senediyle oynanan kumar*
anlaşılıyor. At yarışı tahmin eder gibi hisse senedi tahminleri
var. Spekülasyona matematik giydirince de adı *teknik analiz* oluyor. Onun için
bu zamana kadar uzak duruyordum. (Zaten param da yoktu.) Ancak sırf öğrenmek
maksadıyla ve zamanında uğraştığım bilanço analizlerinin de yardımıyla, belki
azıcık maceraya atılmak mümkün. 

-----

Hz. Ali'ye atfedilen bir *faizin yasaklığı hikmeti* var. Diyor ki, faizin
yasaklanmasının sebebi, aksi durumda insanların sadakadan ve yardımdan kaçması
ve cimrileşmesidir. Zamanımız insanların birbirine yardım ettiği bir zaman
olmaktan çıktı.

Önceden bakkaldan su alınmaz, susayınca bir kapı çalınır su istenirdi. O su da
damacadan değil musluktan doldurulur içilirdi. Veyahut yakın bir çeşmeden
doldurulmuş olurdu.

Şimdi marketlerde elli kuruşa su satıldığı için, insanların birbirine su
vermeyişi gibi, bankalarda para satıldığı ve oradan almak adet edinildiği için,
bu yardımlaşma konuları da azaldı. Ev alacaklar, artık akrabayı taallukata
borçlanmak yerine, kredi çekmeyi tercih ediyor.

Buradaki meseleyi, İslam'ın nazarından anlamak için, *nihayetinde kazancın
belirsiz olması* gibi bir açıklamayla yetinemezsiniz. *İslamî bankacılık*
aslında *bizimkilerin bankacılığı* dışında pek az mana ihtiva eder. *Bizimkiler*
de borcunu ödeyemeyene, bizden olmayanlardan pek farklı davran(a)maz.

-----

Bir arkadaş, bir zaman ev taşıyacaktı, kredi çekmek istedi. Üzerimizde üç beş
dolar var, bunları al da, krediye bankaya bulaşma dedik. Dolar o zaman 2.2 mi
ne, faizler de şimdiki kadar yüksek değil.

Doları verdik, adamcağız ödedi biraz, sonra dolar fırladı, geliri de TL
üzerinden olduğundan ödemesi zorlaştı tabii.

Şimdi kredi çektirmeyerek iyi mi yaptım, kötü mü yaptım bilemiyorum. Muhtemelen
iyi yaptım, çünkü en kötü ihtimal *canın sağolsun* derim. Meblağ da zaten çok
önemli değil. 

Velakin meblağ büyük olsaydı, ihtiyacım olsaydı ne olurdu? Borcunu ödemek için
şu anki yüksek faizlerden kredi çekmeye çalışır, iki defa zarar ederdi. 

İyilik edeceksem, kazandığı cinse çevirip vermeliydim.

------

Para konusunda insanlara zarar ettiren pek çok şey var, faiz yasağındaki konunun
da *teknik* kısmından ziyade, zenginin maddi gücünü ihtiyaçları istismar etmek
için kullanmasına dair bir yasak olarak anlıyorum. Ancak bunun da *muhtaç*
açısından da şartları var, biri verilen borcu ihtiyacı için harcamış ancak
görülemeyen sebeplerden dolayı geri ödeyememişse başka bir durum, ihtiyacı için
aldığını söyleyip, har vurup harman savurmuşsa başka bir durum.

Bu işlerin altından kalkmak çiçek böcek edebiyatı yapmaktan zor. Onun için
konuşabilen pek kimse yok.

------

Bugün ne öğrenmiş olabilirim? Belki Graham'dan biraz borsacılık öğrenmiş
olabilirim ama onun kitabının da, borsa tarihi bölümündeyim. Adam 1960'ların
hisse senedi fiyatlarını falan anlatıyor.


