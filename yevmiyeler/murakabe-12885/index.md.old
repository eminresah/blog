==============
Murakabe 12885
==============

:date: 2014-11-23 02:18:14 +0200

.. :Author: Emin Reşah
.. :Date:   12885

İnsanların yanlış kişileri dinlediğini düşünüyorsun. Seni dinlemedikleri
için.

Sadece beni dinlemedikleri için değil. Kendilerine zarar verdikleri
için.

Kendilerine verdiklerini söylediğin zararı aslında sen veriyor olamaz
mısın?

Olabilirim tabii. Ancak belki de olaya onlardan daha sakin ve uzaktan
bakıyor da olabilir. Bazı iplerin elimde olması, onları sadece duygusal
sebeplerle çektiğim anlamına gelmiyor.

Sen kimi dinliyorsun?

Karımı.

Hmm. O zaman birileri de sana aynısını söyleyebilir.

Evet. Allah'tan beni yönlendirme konusunda pek istekli değil. Daha
doğrusu *burnunu dikine giden* bir imajım olduğu için sanırım,
insanların ekseriyeti beni yönlendirmeye uğraşmak yerine kendi halime
bırakmayı tercih ediyor. O da bu ekseriyete dahil.

Veyahut bıraktıklarını düşünecek kadar ustaca yönlendiriyorlar seni.

Olabilir. İnsanlara danışmayı severim. Yönlendirmeye çalışmalarından da
korkmam. Korktuğum gerçek fikirlerini ben öyle düşünmediğim için
gizlemeleri. O sebeple sanırım yeni kariyerimdeki toplantılarda
konuşulan konuları önce yazdıracağım. Üç cümle, beş cümle konuyla ilgili
ne düşündüğünü yaz ve gönder. Herkes kendi başına düşünsün ve sonra
ortak bir fikir bulmaya çalışalım. Farklı düşünce geliştirenlere de
böylece ödül verebiliriz.
