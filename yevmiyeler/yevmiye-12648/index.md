---
title: "Yevmiye - 12648"
date: 2014-11-23 02:18:14 +0200
dp: 12648
tags: []
---

Kolay konularda zor yazılar yazmaktansa, zor konularda kolay yazılar
yazmayı tercih ediyorum. İlki daha *saygın* bulunuyor, insanlar
anladıklarına değil, anlamadıklarına saygı duyuyor. Sanırım
anlamadıklarında kendi eksikliklerinden sayıyor ve bu eksikliği
hatırlatan her şey gibi, anlamadıkları yazıya da saygı duyuyorlar.
Anladıklarında böyle bir eksiklik hissi yok, *zaten bildiklerini*
anlatıyorsun insanlara.

Benim de anlaşılmayan yazılarım vardır ve belki çoktur. Bununla beraber,
anlaşılmamayı bir hedef haline getirmediğimi iddia edecek kadar sarih
yazmaya çalışıyorum. Ufacık konulardan sayfalarca analiz çıkaranlara
hayranlığım ebedi ancak edebi değil.

--------------

*Dini tartışma yazısında* eksik bıraktığımı veyahut üstünkörü geçtiğimi
düşündüğüm bir yer var: Dinde yenilik meselesi.

Kaynaklarda bir yenilik olmadığına göre, dindeki *yenilik* sadece usulde
olabilir. 20. yüzyılın İslami cereyanlarının önemli bir kısmı kendine
has usuller üretmeye çalıştılar. Burada sürpriz yok.

Bir noktada herkes kendi usulünü kendi belirliyor. Kaynaklara doğrudan
yaklaşmayı tasvip etmeyenler dahi, kaynaklara kimlerin yaklaşımını
*ciddi*, kimlerinkini *gayrıciddi* bulacaklarına kendileri karar
veriyor. Burada vazıh bir kriter yok, hemen tüm dini *akıl yürütmede*
olduğu gibi, *dairevi mantık* işliyor. *Falanca alimin iyi olduğuna
nasıl karar verirsin?* sorusunun cevabı *aynı alimin yazdığı
kitaplardaki kriterler* oluyor.

Buradan mucizevi bir *çözüm* beklentisi bende de uzun zaman vardı. Yani
birinin (*Mehdi!*) gelip, bu uyuşmazlıkları çözeceğine inanmak hoşuma
gidiyordu. Sonradan, bu uyuşmazlıkların belki de bu konuların tali
meseleler olmasından kaynaklandığını düşünmeye başladım. Hiçbir İslam
*mezhebi*, mesela yalan söylemeyi veya insanları aldatmayı tasvip etmez.
Bu konuda tartışma yoktur. Meselenin ahlak tarafında, hemen herkesin
ittifakla söylediği pek çok şey var. Ve bizim asıl eksikliğimiz belki de
nisbeten az önemli konulardaki ihtilaflara bakıp, önemli konulardaki
ittihadı gözden kaçırmamız. Veyahut önemli konulardaki ittihadı da, bu
ihtilaflara bakıp yok etmemiz. Daha da veyahut ittihadın temeli olan
ahlakı, bu ihtilafları bahane edip rafa kaldırmamız.

Biriyle dinde ayrı usuller takip etmek: Diyelim biri şeyhe intisabı şirk
görür ve diğeri *şeyhi olmayanın şeyhi şeytandır* fikrinde. Bu ikisinin
de *aynı anda* doğru olması zor ama her ikisinin de ahlaklı olması,
birbirine güzel sözle yaklaşması, içi dışı bir olması, yaptıkları
işlerde Allah'a hesap vereceklerini unutmaması mümkün. Böyle olduktan
sonra, ihtilaf noktalarında samimi bir *Allah hepimize hidayet
etsin*'den gayrı aklıma gelen yok.

--------------

Şimdi burada, gündem malum, Siyonist vaizin *başörtüsü füruattandır*
vecizesi akla gelebilir. Bu söz, içeriği doğru, maksadı yanlış bir söz
olarak, evet, söylediğimle *paralel* anlamda velakin kendileri için
sadece başörtüsü değil, ahlaki hemen bütün doğrular, hukukun temel
prensipleri, insanların temel hukuku da füruatmış ve aramızdaki arızanın
kaynağı da bu zaten. Yoksa, Türkiye'de (ve dünyada) *başörtüsü farz
değildir, sadece o döneme has bir kıyafettir* dediği halde, ahlaken
doğru olduğu için *siyonist* ithamına maruz kalmayan pek çok müslüman
var.

Aramızdaki ihtilaflar derin ihtilaflar olabilir, bunların büyük kısmı bu
dünyada çözülemeyecek cinsten, *yeni vahiy* gerektiren ihtilaflar da
olabilir. Velakin doğru olmak, içi dışı bir olmak, ne istediğini ve bunu
ne için istediğini açıkça ortaya koymak herkesin ortak vazifesi.

Ha biri, *Amerika'dan ve onun yavuklusu İsrail'den ayrı iş yapamayız*
diyerek onlara intisap edip, onun kölesi olmuş. Ahlaken doğru olduğuna
inansak, içinin dışının bir, altının üstünün benzer piştiğini gözlesek
sırf bunu söylediği için onunla kimse uğraşmaz. Ama ikiyüzlülük ve
ihanetin karşılığı her yerde, herkes için aynı.

