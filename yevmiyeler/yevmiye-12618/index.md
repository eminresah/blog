---
title: "12618. Gün İçin Yevmiye"
date: 2014-11-23 02:18:14 +0200
dp: 12618
draft: true
tags: []
---

Reddit'te *tavır problemli* cerrahların neden öyle olduğunu anlatan ufak
bir yazı vardı. *Haftada 80 saat bu işi yapan, devamlı uyku borcunda
yaşayan insanlardan en fazla bu kadar beklenir* diyordu. Çok çalışmanın
getirdiği sıkıntıları etrafına aksettirirlermiş.

Zor insanların hepsinin çok çalıştığı için *böyle* olduğunu sanmam, yine
de çok çalışmanın her tür arızayı büyütmesi de beklenir. Doktorların
bazısından *kötü olması* da bekleniyor sanırım, yorum yazanlardan birine
*fazla iyisin* demişler, ondan bahsediyordu.

--------------

Bilginin ne işe yaradığını soran pek olmaz, veyahut bana soran olmadı.
İnsanlar her zaman *bilgi iyidir* diye bakıyorlar. *Bilgi güçtür* diyor
hatta.

Gitmek istediğiniz yere götüren bilgi kudrettir ancak her bilgi sizi
gitmek istediğiniz yere götürmez. İnsanın maksadını bilmesi, o maksada
giden yolları bilmesi önemli, ancak diğer türden bilginin o maksadı
unutturan, yabancılaştıran bir tarafı da var.

İnsanın önünde 24 saat belgesel ekranı açık olabilir. Ancak oradaki
bilgilerin hemen hiçbiri kendisine faydalı olacak, daha iyi bir insan
yapacak veya olmak istediği her neyse buna hizmet edecek bilgiler değil.
Aslanların nasıl çiftleştiğini bilmenin veyahut falanca savaştaki
generallerin soykütüğünden haberdar olmanın, kişiyi *daha iyi bir insan*
yapmasını beklemek zor.

Eğer bilgiden kaynaklanan bir kudret varsa, en kudretli bilgi nereye
gideceğini ve nasıl gideceğini bilmek olmalı.

Kendi hayatım için bunları bildiğimi iddia edemem. Çok dağınık,
hesapsız, anlamsız işlerle uğraştım ve hala devam ediyorum. Ancak
bilginin, hayatımın büyük kısmı öğrenmek ve bu bilgilerden faydalı bir
şeyler yapmaya çalışmakla geçse de, müstakilen bir anlamı olmadığını da
öğreniyorum.

Şimdi bu söylediklerimin, kitap okuyup ders çalışmayan çocuğuna kızan
babalarla aynı noktada olduğunu düşünebilirsiniz. Düz manada öyle
görünebilir, bunu kabul ediyorum. Ancak burada, insanın *olmak istediği*
meselesinin bir değişken olduğunu ve bu değişkene mesela *kitap okuyan
öğrenci* gibi bir hedefin de dahil edilebileceğini görmek lazım. Beni bu
konuda bu klasik düşüncelerden ayıran, *faydalı bilgi*, *faydasız bilgi*
konusunda bu kadar yalınkat düşünmekten uzak tutan şu: İnsanın yaşamak
istediği hayatı keşfetmesi kendini keşfetmesiyle denk ve bunu dışarıdan
belirlemek mümkün değil. Onun için neyin faydalı, neyin faydasız
olduğunu belirlemek de babaların (veya başkalarının) işi değil.

İnsanın nereye gitmek istediğini *aslında* bildiğine inanırım. Ancak
*insanlar* hakkında inandıklarımın çoğu zaman sadece kendim hakkında
olduğunu da kabul etmem lazım. Böyle genellemeler aptalca. Kendini
hasbelkader tanıyan veya tanıdığını sanan insanın, tüm insanları
tanıdığını düşünmesi...

Bununla beraber, insanları tanımanın veya onlara dair bir takım fikirler
üretmenin tek yolu da kendini tanımak. İnsanları neyin böyle yaptığını
ve şikayet ettikleri durumlarından nasıl çıkacaklarını bilmiyorum;
bildiğim benim de benzer hislere kapıldığımda kendimi bir şekilde teskin
ettiğim. *Aslında nereye gitmek istediğini biliyorsun ancak bunu itiraf
etmek işine gelmiyor* da bu sakinleştirme yöntemlerinden biri.

--------------

Fırsat olsa da insanlar hakkındaki inançlarımı toparlasam. Bunlar
*benzer hayat yaşayanlara dair inançlarım* diyebilirim.

Hayatıma yön verdiğini bildiğim inançları yazıya dökmek, bildiğim en zor
yazı cinsi. Çoğu insan gibi ben de neye inanmam *gerektiğini* biliyorum.
Ancak *neye inandığım* sorusunu hem sorması, hem cevabını bulması, hem
de bunu buraya yazması zor. *Yazarlık* denen meslek, hemen hiçbir zaman
bu kadar direkt kendinden ve inançlarından bahsetmeyi uygun görmüyor,
hep üçüncü şahıslar, kurgular, hüsnütabirler yoluyla perde üstüne perde
çekiyor. Edebiyatın çekiciliği bu perdelerin arkasından çıkan diğer
perdeler, o perdelere çizilmiş resimlerin uyumu, o perdelerin falanca
ışık altında nasıl görüldüğü, perdelerin hangi kumaşlardan dikildiği...
Perdenin gerisindeki adam, o adamın basit ama kuvvetli inançları konumuz
dışında, çünkü onların da kendi inançlarımız kadar basit olduğunu tahmin
ediyoruz. Hemen her insanın başına gelen cinsten dertlerin nasıl o
perdedeki gölgelere dönüştüğünü.

--------------

Her insan öleceğini bilir ancak buna *inanan* hemen hiç kimse yoktur.
Başkalarının öleceğine inanırız, ancak kendimizin öleceğine o kadar
kuvvetli bir inancımız yoktur. Bunun üzerinde durmayız çünkü bir insan
ölmeyeceğine inanmaması gerektiğini, herkes gibi kendisinin de öleceğini
bilir. Yine de ölümün her zaman başkalarının başına geleceğine,
kendisinin *ölmeyeceğine* inanır. Belki bu yüzden, ölüm tehdidi
insanlarda o kadar da karşılık bulmaz.

Bu inanç, yani *ölmeyeceğim* inancı bende de var. Belki sadece bende
var, belki başkalarında da var. Yine de insanların genel olarak hayatı
umursamayışlarının altında buna benzer bir inancın olduğunu tahmin
ediyorum. İnsanların *kazık çakma* veya *eser bırakma* meraklarının da
bu inançtan kaynaklandığını tahmin ediyorum.

Hayatıma yön veren bu gibi inançları keşfetmek, anlamaya çalışmak,
anlatmaya çalışmak diğer tür yazı ve konuşmalardan daha zor. İnsanların
pek çoğunun kendiyle bu ölçüde samimiyet kurmadığını, hatta kendiyle bu
derece bir samimiyetten, getirebileceği tüm sorunları da dikkate alarak
uzak durduğunu tahmin ediyorum.

İnsanlara dair hep tahminlerim var.

