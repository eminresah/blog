---
title: "Yevmiye 13017"
date: 2015-03-08 22:02:47 +0200
dp: 13017
draft: true
tags: []
---

Sorular soruları doğuruyor ve bazısında kasıt *neden böyle de şöyle
değil?* anlamı var. *Neden böyle yaşıyorsun* aslında *neden şöyle
yaşamıyorsun* demek. Sorunun doğurduğu sorular değil, cevabın
doğurduğu sorular.

Neticede insanın nasıl yaşadığını kendinden çok başkaları
belirliyor. Onlara *göre* kendini konumlandırman icap
ediyor. Toplumdan uzak insan da uzaklığını topluma borçlu.

Bazen otistiklerin (veya konuşmayanların) aslında telepatiyle iletişim
kurmayı bildikleri ve bu sebeple konuşmayı öğrenmedikleri gibi bir
fikir gelir aklıma. Uç. Ancak bu yeteneklerini geliştirecekleri ve
*telepatik dili* kullanacakları kimse olmadığı için
anlaşamazlar. Doğuştan sağırları bir araya getirdiğimizde kendilerine
has bir işaret dili üretmeye başlıyorlar ve bu dillerin grameri
oluyor. Belki konuşmak *istemeyenlerin* de anlamadığımız, bizim kör
olduğumuz başka dilleri var. Anlamadığımız için onları kendimize
benzetmeye çalışıyoruz.

*Toplum* denen kavram, tek tek bireylerden mürekkep ama o bireylerin
bir kısmının (belki büyük kısmının) hissesine sahip. Anne babasına
yeterince özgür fikirli olmadıkları için kızan ergen, anne babanın
özgür fikirli olmayışlarının sebebinin de yine başkaları olduğunu ve
bu başkalarının da yine başkalarına bağlı olduğunu unutuyor. Toplum
bir örgü, insanlar birbirlerini tutuyor.

Benim yüzde kaçım topluma ait? Parası neyse ödesem de *özgür* olsam.

------

İnsanlar sahip olamayacaklarına, neden sahip olmadıklarını
rasyonelleştirme konusunda başarılı. Ahlak dedikleri de böyle
yaşıyor. Gerçekte ahlaksızlık yapamayacak insanların kendi durumlarını
rasyonalize etmesi.

Birileri ahlaksızlık yapacak imkana kavuşup, aslında ahlakının o kadar
da sağlam olmadığını farkettiğimizde kızıyoruz. Zayıfken, güçsüzken
insanlar ahlaklı, güçlüyken tutamıyorsun. Bu ikincisinde de
rasyonelleştirme mümkün. Eminim gidip birilerinin evinden, elinden
hırsızlık yapanların açıklamak için kullandıkları sebepler vardır.

Bu konu, yani rasyonelleştirme konusu, insanların söyledikleriyle
düşündükleri arasındaki uçurumun da sebebi. Kendileri hakkında bile
insanların fikirleri sarih değil. Kendilerini olmadıkları gibi
görüyorlar, kendilerine yalan söylüyorlar.

Şimdi yazının burasında aklıma tabii *ya sen?* diye bir soru gelir. Bu
sorunun cevabı *ben de.* İnsanlardan bahsederken, kendimi ayrı
tutmuyorum. İyi bir insan gibi görünüyor olmam belki sadece
korkudandır. Bu yazılar korkuyu rasyonelleştirmek ve aslında kendim
sahipleniyormuş gibi yapmaktandır. Ne biliyorsun?

İnsan kendini farklı şartlara koymadan bilemiyor. Başkalarını
kötülükle eleştirmek kolay ancak bu zamana kadar yeterince maddi
kolaylıkla *fethedilemeyecek* nadir insan gördüm. Belki hiç
yoktur. *Herkesin bir fiyatı var* kadar basit değil ama fiyat yanına
bir de hikaye anlatırsan, fiyatı da açıklamaz ama hayatını sair
şekilde kolaylaştırırsan herhalde herkesi *ele alabilirsin.* Tabii bu
*ele alan* için de geçerli.

İnsanların belki fiyatı yoktur ama fikirlerini bağladıkları hikayeleri
vardır. Bu hikayelerini değiştirecek imkana sahipsen, onları *diriyken
ölü, ölüyken diri* hale getirebilirsin. 

-----

Aristo'nun felsefenin faydalarından bahsederken, *sıradan insanın
korkuyla yaptığını ben bilinçli olarak yapıyorum* gibi bir sözü
vardı. Bunu artık *insanların korkudan yaptıklarını rasyonelleştirecek
becerim var* diye anlıyorum. Değişik formlarıyla korku, aileden,
işten, toplumun sağladığı imkanlardan, belirsizlikten ve sair
çeşitleriyle korku insanların ahlaklı olmasının en önemli, belki tek
sebebi. Korkuyu her yerde bulabiliyorsunuz, bunun yanında bazılarında
bu korkuyu *açıklayacak* veya *örtecek* lisan ve düşünce becerisi de
olabiliyor. Ancak bu ikincisi ahlakla değil, onun kaynağı korkuyla
mücadele ve farklı kalıplara dökme ihtiyacından da kaynaklanıyor
olabilir.

-----

Bir defa korkunun ahlakın kaynağı olduğunu kabul edince, *hangi
korkunun* daha iyi bir ahlaka sebep olduğunu
konuşabilirsin. İnsanların *ahlaklı* yetiştirilmesi, *doğru
korkularla* yetiştirilmesi ve bu korkularının farkında olmasıyla
alakalıdır belki. 

Ahlakın hangi korkulardan kaynaklanıyor?






