---
title: "İrade Kasları"
date: 2017-04-04 13:54:52
dp: 13777
featured_image: "/images/header-77.jpg"
images: ["/images/header-77.jpg"]
draft: true
tags: ["ben"]
---



İradenin *sonlu* olduğunu söylüyorlar. İradeni sağlıklı (ve tatsız) yemek yemeye
ayırınca, twitter'ı bırakmaya ayıramıyorsun, ders çalışmaya ayırınca, *okuman
gerektiğini düşündüğün sıkıcı kitaba* ayıramıyorsun, vs.

İradenin kas dokusu gibi geliştirilebilir olduğunu da söylüyorlar. Onun için
oruç tutunca, kendine diğer konularda daha çok söz geçirebiliyorsun. İrade
kasların güçlenmiş oluyor.

Benim irade kaslarının bazısı çok zayıf. Twitter bağımlısıydım mesela. İsteyince
bırakıyorum ama tek işim o olduğunda. Günümü oyun oynayarak geçireceksem,
twitter'ı bırakmak da kolay. Ama bir yanda yapmam gereken işler var, onlar için
irademin bir kısmını harcadıktan ve daha fazlasına ihtiyaç duyduğum anda elime
geçmişse, bir saat kaybolup gidiyor. 

Bunun için irade stoklarımı eritmemem gerektiğini düşündüğüm konularda, irademi
makinelere terkediyorum. Telefondan twitter'ı kaldırdım, bilgisayarların
``/etc/hosts`` dosyasına ekleyip blokladım ve sadece yürüme bandının
karşısındaki bilgisayardan girilebilir durumda. Bir de *titreme* gelirse bakayım
diye [Inoreader](https://inoreader.com)'a geliyor tweetler. Yavaş yavaş kendimi
hesabıma yabancılaşmış gibi hissetmeye başladığıma göre, yakında bu titremeler
de geçecektir.

Bağımlılıklarımın genellikle elektrikli cihazlarla ilgili olması büyük bir
imkan. Bilgisayarlara arada otomatik kilit koyuyorum, diyelim 25 dakika
çalıştıktan sonra kapanıyor. Evdeki Internet'in hızını kendi cihazlarım için 10
kB'e indirdim, çalışmak için yeterli, gezmek için değil.

Kısacası kendime mümkün mertebe eziyet ediyor ve bu konularda irade stoklarımın
erimesine mani olmaya çalışıyorum. İstediğim ölçüde işe yaradığını
söyleyemem, [Trello](https://trello.com)'da biten işlerin kartlarına *enerji*
etiketi koyuyorum, *bu iş ne kadar irademi yedi?* ve bunun ödülleri var ama
böyle yapınca da bu sefer kendi koyduğun kuralların arkasından dolanmak için
yollar aramaya başlıyorsun. İrade terbiyesi zor. 



