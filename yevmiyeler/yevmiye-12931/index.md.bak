---
title: "Yevmiye 12931"
date: 2014-12-13 12:25:16 +0200
dp: 12931
draft: true
tags: []
---

Geçenlerde okuduğum bir kitapta, sanırım şu UCLA'li adamın bahsettiği
Don Juan, artık her kimse, sol omuzunda ölümü hatırlatan bir karga
olduğunu düşün demiş. Don Juan'dan ilk bahseden kimdi diye
düşünüyorum, sanırım Doğan Cüceloğlu'nun bir kitabında okumuştum
seneler evvel. Tamamen Castaneda'nın uydurması olduğu söyleniyor ama
artık *gerçekçesine* de dinleyebiliriz. 

Bu güzel bir tavsiye. Ölüm her an omuzunda. Gözünü oymayı, kulağını
kapmayı bekliyor. Her yaptığın işi son işinmiş gibi yap.

Bunun insanı sakinleştirdiği doğru. İlk okuyunca acayip bir telaşa
sebep olacakmış sanıyorsun. Önünde yapabileceğim, yapmak istediğim
sınırsız sayıda iş varken, neden şu ankiyle meşgul olayım? Bu sorunun
cevabını vermek, *hayatın anlamı* meselesini çözmeye denk. Ancak
insanlar hayatlarını sıraya koymuş gibi yaparken, yani *iki yıl sonra
şu, beş yıl sonra bu* derken, tam bir hayal aleminde yaşadıklarının
farkında değil. Çocuklarla bugün zaman geçirmezsem, muhtemelen bir yıl
sonra da daha fazla zamanım olmayacak. Bugün ne kadar
çalışabiliyorsam, bir yıl sonra da o kadar çalışabileceğim. Bir
farkla: Belki bir yıl sonram olmayacak.

Onun için bu konularda endişelenmeyi bırakmak, kimin ne dediği, kimin
ne yaptığına ilişkin dertlere dikkat depolarımı harcamamak ve günümü
hakkını nasıl verebileceksem, öyle geçirmeye çalışmak. Bu büyük bir
cesaret istiyor. Neden? Çünkü erteleme imkanım yok. Uzun vadeli veya
kısa vadeli olsun, ne yapacaksan, hakkını vererek yapman gerek. Ne
söyleyeceksen, son sözün gibi söylemek gerek. İnsanlarla arandaki
meseleleri fazla uzatmadan çözmen gerek.

Her zaman böyle mi? Hayır. Bazı işler var olmasalar daha iyi olur
dediğim. Onları da yapmak gerekiyor. Ve bir yandan tabi, kendini tamir
etmek. Sevmediğin işleri neden sevmediğini, sevmediğin insanlardan
neden uzaklaştığını ve arızanın onlarda mı, kendinde mi olduğunu
anlamaya cesaret etmek. Sonunda mükemmelen olmasa da, büyük ölçüde
istediğim hayatın tam ortasında yaşadığımı farkediyorum.

Ölüm olmasaydı hayat olmazdı. Her gün ölmek her gün doğmaya denk.


