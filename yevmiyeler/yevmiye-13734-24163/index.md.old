Title: Barbarlar Paramparça
Author: Emin Reşah
Date:  2017-02-20 01:28:11
Dp: 13734
Status: published
Image: /img/header-34.jpg

Geçenlerde Nişanyan'ın blogunda [Barbarlar Kapımızda](http://nisanyan1.blogspot.com.tr/2017/01/barbarlar-kapmzda.html) diye bir yazısını
okudum. Barbarlar, yani, aklın yerine *dogmayı* tercih edenler. Liberallerin son
üçyüz yıllık en büyük krizi olduğunu söylüyor. 

O barbarlara fikren ondan daha yakın bir insan olarak, korkmamasını söylemek
isterdim. Yazının sonunda *akıl kilisesinin* de Internet devriminin getirdiği
iletişimden etkilendiğini yazmış. Geçenlerde dünyanın düz olduğunu iddia eden
ahmaklar gibi insanlar hiçbir izan olmadan laf uydurup bunlara
inanabiliyorlar. 

Ancak *akıl* artık insanın elinden çıkıyor. Yani birilerinin kalkıp, *akıl
yerine din* deme şansı giderek kayboluyor. Bu zaten yoktu, son ikiyüz yıldır en
dindarı bile kendi inancını akıl yoluyla izah etmeye çalışıyor. Bununla beraber
insanın *akıl kilisesinin papalığına* artık aday gösterilmeyeceği de duyumlar
arasında.

Zaten bu *iletişim demokratikleşmesi* dediği de aklın artık insanın elinden
kayıp gitmesi. Merkez tek olmayınca saçmalamak kolaylaşıyor, doğru, insanlar
kendi dünyalarında yaşayıp gidiyor ve farazi pek çok şeye inanabiliyorlar, bu da
doğru, bunların ekseriyeti de *düşünce özgürlüğü* kılıfına giriyor, bu da
doğru. Bununla beraber artık kimsenin bu saçmalıkları yayma imkanı yok, çünkü
sahaya indiğimizde neredeyse herkese farklı bir *dogma seti* düşüyor. Sonunda
kazananlar bu inançları sayabilecek, onları sınıflandırabilecek, onlardan
insanları tanıyacak ve bu sayede yönlendirecek ufak bir kesim. Bunlar da
makinelere o kadar bağlılar ki, nihayetinde kazananlar makineler olacak,
insanlar değil. 

Bilim-Kurgu gibi geliyor bunları söylediğimde ama insan günlerinin sonlarını,
belki son ikiyüz yılını, belki daha azını yaşıyoruz. İnsan korkulduğu gibi
silahla kendini yok etmek yerine, makinelerle birleşip *sonsuza kadar mutlu
yaşayacak* gibi duruyor. 
