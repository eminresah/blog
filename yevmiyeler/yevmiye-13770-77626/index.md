---
title: "Murakabe 13770"
date: 2017-03-28 00:32:46
dp: 13770
featured_image: "/images/header-70.jpg"
images: ["/images/header-70.jpg"]
draft: true
tags: []
---



*Everybody is wrong about God* (Tanrı hakkında herkes hatalı) diye bir kitap
dinlemeye başladım. Teizm'in de, Ateizm'in de *Tanrı* hakkında yanlış olduğunu
ve asıl sorunun Tanrı'nın varlığı değil, *Tanrı vardır* diyen insanların
psikolojik olarak buna neden ihtiyaç duyduklarını çözmek olduğunu söylüyor.

*Tanrı vardır* demiyor yani. *Wrong* dediği o.

Hayır, demiyor, *Post-theism* dediği bir duruş. *Tanrı'nın* Superman kadar
anlamlı ve sadece mitolojik anlamı ve *değeri* olduğunu söylüyor. Tanrı fikrinin
*din felsefesi* gibi çeşitli akademik numaralarla ayakta tutulmaya çalışıldığını
iddia ediyor. *Din felsefesi, felsefe kılığına girmiş ilahiyattır* mealinde
bir bakışı var. 

Stratejik bir duruş. 

Evet, *Tanrı varlığı* tartışmasının anlamsız derecede büyüdüğünü ve Ateistlerin
konuyu uzattıkça, inançlıların da neticede tüm hayatlarını üzerine inşa
ettiklerini *düşündükleri* bu fikre kıyasıya sahip çıkmaya çalıştığını
söylüyor. Bu tartışmayı bırakın diyor yani, *aslında üzerinde konuşmaya bile
değmez* diyor, *Astrolojiyi ne kadar ciddiye alıyorsak, Tanrı fikrini de o
kadar almalıyız* diyor. 

Tehlikeli geldi bana. 

Evet. Ateistlerin de ergenlikten kurtuldukları intibaını edindim. Yeryüzünde
neredeyse inanç sahibi kadar *Tanrı fikri* var ama Ateistler kadar ince elemeyi
düşüneni pek çıkmıyor. Bir müslüman Tanrı'nın varlığı üzerine hemen hiç
düşünmez, dinle ilgili düşündükleri çok daha pratiktir. Namazda ne okuması
gerektiğini düşünür, karşılaştığı bir sorunu *caiz* şekilde çözmeyi düşünür ama
yatıp kalkıp Tanrı'yı isbat etmeye çalışmaz. Bu sorun Ateistlerin sorunudur,
müslümanların değil.

İnanıyorlar ama, değil mi? Yani Müslüman veya Hristiyan'ın bir Tanrı inancı var,
net, sınırları belli bir inanç bu. 

Evet ama bu inanç o kadar da işlenmiş, didik didik edilmiş bir inanç
değildir. *Allah'ın zatını düşünmek* de zaten pek tasvip edilmez. Hristiyanların
da bu konuda kendi dertleri var, bir yandan İsa'ya, bir yandan Tanrı'ya inanıyor
olmanın getirdiği, İsa'nın *tabiatı* ile ilgili meseleler. Bizde de mesela hem
ezeli Kur'an'a, hem ezeli Allah'a inanmanın getirdiği, *Kur'an'ın tabiatı*
meselesi var. Ancak normal bir müslüman için bunların pek de önemi yoktur. 

Kelamcıların konusu oluyor böyle şeyler, evet. 

Bir yandan onların konusu ama bir yandan da üzerinde daha çok laf üretilerek
halledilecek konular değil. Bir müslümanın hayatını işgal eden meseleler de
değil, insanı daha doğru, daha inançlı yapacak konular da değil. Onun için bu
kitap, Ateistlerin sadece laklak yapan kesimine nazaran hayli *tehlikeli*
evet. 

Alternatifi ne peki?

Kitabın *alternatifler* kısmına gelmedim ama insanlarla dost ilişkisi kurup,
diyelim Seküler Humanistlerle, Hristiyan Humanistlerin aslında aynı ahlaki
çerçevede yaşadıklarını kabul etmeyi öneriyor. Buradan bir şeyler çıkar. 

Ancak bir noktada bir *teoloji* veya *metafizik* sunmak zorunda. Dine sadece
*mitoloji* nazarıyla bakıp, bir yandan da ona alternatif metafizik oluşturmak
zor. 

Bu doğru, yani, bir şeyleri reddetmek kolay, Tanrı fikrinde çelişkiler olduğunu,
kötülük problemiydi, Dawkins'in Tanrı'nın kainattan daha kompleks olması
gerektiği için daha az muhtemel olduğu gibi söyledikleri işin kolay
kısmı. *Tamam, Tanrı yok, peygamber yalancı, e, şimdi nasıl devam ediyoruz?*
dediğinde bir cevabın olmalı, değil mi?

Evet. Zaten asıl mesele o. İnsanlara alternatif olarak *hiç* önerip, sonra neden
ellerindeki Tanrı inancını terketmediklerini sormak çok saçma. Neticede insan
kendisi de, yaşı ilerledikçe Tanrı inancının daha rafine bir hal aldığını,
çocukken inandığı şekilde inanmadığını ve insanların da farklı farklı inançlar
taşıdıklarını görebilir. Bununla beraber, *haydi, Tanrı'yı bırakıyoruz*
dediğinde, sana *yerine ne gelecek?* diye soracaklardır. 

Bana iki temel bakış olacakmış gibi geliyor: Çok tanrıcılığın hortlaması
bunların birincisi. İnsanlar sırf hoşlarına giden törenleri var diye çeşitli
tanrılara *tapmaya* başlayabilirler. İkincisi de *simulasyon dini* ki bunun da
aslında klasik teolojik metafizikten bir farkı yok. Bu ikisi de, bugün Ateizm
dediğimiz şeydense dine yakın bakışlar. Zaten bugün *din* diye eleştirdiğimiz
fikirler de, zamanında bunlara benzeyen fikirlere *karşı* çıkarak hayat bulmuş. 

Çok tanrıcılık ilginç olurdu: Siyaseten de buna meyyal bir taraf var
sanırım. İnsanları birbirlerinin tanrılarına *saygı duymaya* teşvik eden bir
tarafı var liberal zamanların. Bu da siyaseten aslında çok tanrıcılık oluyor,
çünkü eskiden de herkes çok tanrıların hepsine tapmazdı, onların bir ikisini
kendi tanrısı bilirdi ama diğerlerine de ses etmez, gerektiğinde onların
tapınaklarına da giderdi. Bu sebeple kitapta bahsedilen ve dini sadece mitoloji
olarak anlatan bakışın bir politeizme çıkması mümkün. Simulasyon dini ise,
elimizdeki teknolojik imkanlarla eskiden *Tanrı* için söylenmiş her şeyi, bu
sefer bilgisayarlar için söylemeye imkan veriyor. *Tanrı yok ama bu bir
simulasyon* dediğimizde yeni bir şey söylemiş gibi yapıyoruz. 

Simulasyon için deliller de varmış hatta. Asimulasyonizm de ortaya çıkar
yakında, *kainatın bir simulasyon olduğuna inanmayanlar.*

Yine de kitabın *Tanrı tartışması gereksiz* demesi bana da makul geldi. Çünkü bu
konu, insanların lafla ikna edildiği konulardan değil. Bir yerde tartışmayı
bilmek ve edecek sözün olmak gerekiyor. Bununla beraber insanlara iyi davranmak,
*Tanrı varmış gibi yaşamak* kuru lafla Tanrı'nın varlığını isbat etmekten daha
mühim. 

Peki Tanrı gerçekten var mı?

Her inanç sahibi bu konuda az da olsa agnostiktir. Günlük bilgi tarzında
bilemeyiz bunu, çünkü bahsettiğimiz kavram insana denk, onun aklıyla sınırlanan
bir kavram değil. Öyle olunca da, tartışmada iki tarafın da söyleyeceği pek çok
şey oluyor. 

Var diyemedin. 

Ben var olduğuna inanıyorum ancak onun zatı, tabiatı veya önümüze sürdüğü
problemlerin, bizi yaptığı imtihanın aslına vakıf değilim. Onun varlığının
insana akseden bir tarafı var, beni bunlar meşgul ediyor. Ha, eğer yoksa, yani
kıldığım namaz aslında kendimi eğlendirmekten başka bir anlama gelmiyorsa,
nihayetinde var olduğuna inandığımız diğer şeylerin de pek bir anlamı yok
zaten. Tanrı yoksa başka hiçbir şeyin de anlamı yok. Ancak bana düşen tarafında,
gerçekten görse de, görmese de o beni görüyormuş gibi yaşamanın daha anlamlı,
daha bereketli bir hayata vesile olduğunu düşünüyorum.

Dini hayatın önemli bir engel olduğunu söyleyenler de çıkacaktır. 

Evet, bunu söyleyenler de çıkacaktır, bununla beraber onlar da bu hayat yerine
kendilerini bir şekilde avutmak zorunda. Başarıyla, parayla veya sair şekillerde
kendi psikolojilerini yağlamak ve içlerinden gelen sesleri azaltmak zorunda. Bu
*Tanrı'dan* daha kolay mı, daha etkili mi emin değilim. 

Ancak *hakikat nedir?* diye sorduğumuzda, çok ürkek cevaplar bunlar. Yani var
mı, yok mu?

Bu soruyu, herkesi ikna edecek şekilde cevaplamanın bir insanın vazifesi
olmadığına inanıyorum. Yapılabileceğini de sanmıyorum. Bununla beraber bizim
asıl derdimiz iyi yaşamaksa, Tanrı fikri de bir şekilde, bir yerlerde var
olacak. En azından kainatın *bilinebilir* olduğunu kabul edeceğiz ve kendi
algılarımızın gerçekle bir şekilde *alakalı* olduğunu. Bunu kabul etmek için,
insanın kendinden başka bir *otoriteye* inanması lazım: Kainat var, ben varım,
benim bu kainatı *gerçekten* biliyor olmam için, birinin benimle kainat arasında
bağ kurmuş olması lazım, algılarımın gerçek olduğuna inanmam lazım. Bu inançlar
Tanrı inancından daha *muallakta* inançlar. Yani tamamen bir hayal dünyasında
yaşıyor olma ihtimalim, Tanrı'nın yokluğunu düşünürsek, daha fazla. Ancak bu
gibi tartışmalardan çok, Allah benim için kimsenin görmediğini gören, kimsenin
duymadığını duyan ve kalbimi elinde tutan *biri* olarak lazım. Yoksa üzerinde
felsefe yapacak daha ilginç konular olduğunu düşünüyorum. 

Bu kadar uzun uzun bir soruyu *cevaplamamak* da yetenek sayılabilir aslında. 

Olabilir, evet. Yetenekliyim. 

