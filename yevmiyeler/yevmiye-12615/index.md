=============
yevmiye-12615
=============

:date: 2014-11-23 02:18:14 +0200

.. :Date:   12615

Bu site benim babamın malı değil. Babam zamanında Internet yoktu, onun
için babamın malı olması biraz zor.

Bir süre önce, hangi yapacağım işten kaçıyorduysam, Ahmet Turan Alkan'ın
buna benzer başlayan bir yazısını okumuştum. Adamcağızı zamanında
severdim, *Üç Noktanın Söylediği'ni* gençlik yıllarımda okumuştum,
Zaman'daki yazılarını da arada sırada okurdum. Mısır darbesinden sonraki
başlığında İhvan'a şiddet iftirası atan yazıya kadar, *edebiyatı fazla
olmuş* dışında fazla eleştirilecek tarafı yoktu. *Fazla sağduyulu* da
denebilir de, gazete yazarı fazlasını bekleyemeyiz.

Bendeniz *yazıda edebiyatı* tatlının şekeri cinsinden değil, yemeğin
tuzu kabilinden anlarım. Eğer tuz belliyse, çok uğraşılmış da olsa o
yemekten lezzet alamazsınız. Edebiyatın da belli olanı yazıyı ve okuru
sıkar. Zamanında bize hocalık yaptığını sanan Mehmet (soyadını unuttum)
isimli bir romancının yazılarında da benzeri aklıma gelmişti.

Neyse, dediğim gibi, burası babamın malı değil, kendi malım. Alan adına
senede 10$, hosting'e de (diğer sitelerinki de dahil) üç ayda bir 12$
veriyorum ve biraz da zaman ayırıyorum. Bunlar harici bir giderim
olmadığı için reklam almaya gerek görmedim. Buraya günde kaç kişinin
geldiğini bile bilmiyorum. Uzun zaman önce Google Analytics'le takip
ederdim, artık o takibi de bıraktım. Hatta `Yasemin'in buradan daha
popüler müzik blogunda <http://cafedepass.com>`__ bile sayılara
bakmıyoruz. Google Reader çalışıyorken, buranın 10 katı abonesi vardı,
herhalde ziyaretçi sayısı da öyledir. Hatta 100 katı bile olabilir,
çünkü radyosu da var ve malum radyo, böyle bıdı bıdı yazılara nisbetle
daha cazip.

Bunları niye anlattığımı soracak olursanız: Sağolsun, geçenlerde
`Arşivlemesem Olmazdı <http://arsivlemesemolmazdi.blogspot.com>`__'da
buradaki birkaç yazıyı gördüm ve *acaba her daim böyle gündemle alakalı
şeyler yazmamı bekleyenler olur mu?* diye bir merak gelişti. Gündeme
bugünlerdeki gibi ufak kasaba boğuculuğu çöreklendiğinde, kendimi dışına
atmak için elimden geleni yapıyorum. Elimden gelen de yazmak. Neticesini
etkileyemeyeceğim olaylar hakkında fazla çene ve parmak yormayı akıllıca
görmüyorum. Her yaptığım iş akıllıca değil, ben de gündeme dair
gereğinden fazla yazdım, haddizatında yazının kendisi de pek akıllıca
sayılmaz velakin, haftada üç beş gün *bugün ne yazsam?* sorunu yaşayacak
veya yazılardan para alıp, millete kanaat öğretmeye heves edecek kadar
da, hamdolsun, kendimi kaybetmedim.

O sebeple, eğer gündemle ilgili *çok değerli* görüşlerimi merak edenler
varsa, merak etmesinler. Gülen'in ceket üstünden ölçtürdüğü tansiyon
kadar akılda kalmayan (ve adamın her dediğini anlayanların dışında
kimsenin anlamadığı ve tabii her dediğine inananların dışında kimsenin
inanmadığı) sözlerine mesela, yorum yapamayacağım. *Umurumda değil*
demek istemiyorum ama değil. İçimdeki yangın ne onunla, ne hükümetle
ilgili.

Bugün sabahtan beri oğlumu özlüyorum. İki buçuk gündür iki buçuk
yaşındaki efendiden uzaktayım ve özledim. Yakında ağlamaya da başlarım.
İnsanları (ve diğer fanileri) fazla sevmekten korkarım, bu oğlancığı da
fazla sevmekten korkuyorum. Bunun bir çaresi var mı acaba?

--------------

Bugün Ankara'dan Bursa'ya gelirken, geçen gün dinlediğimi sandığım ama
aklımda hiçbir şey kalmayan Watts *vaazlarından* birini daha dinledim.
*Out of Your Mind* imiş serinin adı, bu da 5. bölümü imiş.

/Aydınlanma/ (satori, nirvana vs.) üzerine bir takım laflar etmeye
hazırlanıyorum, kafamda dönüyor şimdilik, o kısmını oraya saklayayım.
Ancak ölümden bahsederken, hayatı anlamanın da ancak ölümü anlamakla
mümkün olacağını, halbuki ölümü anlamamak için ölümden başka bir şeye
çevirmeye çalıştığımızı söylüyordu. Ölümü ölümlükten çıkarmak, işte,
mufred insana ölümden sonra hayat vaad etmek oluyor sanırım.

Bu konuda, *ölümden sonraki hesap* konusunda imanımı tarttığım oluyor.
Bunun zor bir konu olduğu aşikar, ölümü hayata bağlayan, bugünü ölümün
ertesine bir projektör gibi yansıtan inanç: *Bugün ne yaptıysan, yarın
onun hesabını vereceksin.*

Bu inancı *ölümden kurtulmak* için mi uydurdular? Ölümü, olduğu haliyle
anlamak yerine, dünya hayatını düzenleyen bir manivela haline getirmek
mi istediler?

Kitab-ı Hakim, *Allah'ın varlığı* üzerinde bir isbata girişmez; ancak
Allah'ın varlığının bir ahireti gerektirdiğini, aksi halde Allah'ın
(haşa) zalim ve insanın bu hayatta yaşadığı sıkıntıların manasız
olacağını anlatır. *Kötülük* problemini sadece dünyadaki olaylara
bakarak çözmek mümkün değil.

Bu işin çözümü olarak *hiçbirimiz aslında yokuz* veya *hepimiz biriz*
demek iddialı bir şaşırtmaca gibi görünüyor. Kendime *ölüm hepsinin sonu
olsa?* diye sorduğumda, *hayırrrr!* diye bir cevap almıyorum; kuralları
ben koymadım, eğer takdirde *ba'su ba'd'el-mevt* yoksa, *bir dakika,
bize böyle böyle söylenmişti* diyecek imkanım da yok. Meseleyi Allah'ın
*mecburiyeti* gibi görmekten haya ederim, diriltmeyecekse diriltmez.

Bununla beraber sunulan düşünce yapısının da, en az ölümden sonraki
hayat kadar inanca muhtaç olduğu ve insanı başka bir şekilde *öldürdüğü*
kanaatindeyim. Hayatı sadece dünyevi bir akış ve bir biyosferde
organizmaların birbirinin tepesinde tekamül etmesi diye okuyabilirsiniz;
insanın da diğer hayvanlardan daha özel olmadığını, birbirini yiyen
insanların, ceylan yiyen aslanlardan daha fazla *adaleti* haketmediğini
iddia edebilirsiniz. Bunların hepsi, insanın *diğer varlıklardan biri*
olduğuyla aynı kapıya çıkar.

/Neden bu soruları insan soruyor?/ dediğimde bir cevap var mı? *Bunu
insan sormuyor, bunu kainat kendi kendine soruyor* diye bir cevabı var,
ben mesela kainattaki bir şuur damlası olarak, onun kendine açılan
gözlerinden biriyim ve *neden varım?* diye sorduğumda, kainat da bu
soruyu sormuş oluyor.

Ancak, sevgili panteist (veya her neyse), neticede, ufacık da olsa bir
şuurumun olduğunu ve bunun şuursuzca bana dahil olan kainatın diğer
kısımlarından farklı olduğunu herhalde kabul edebiliriz. Bazı şeyleri
yapabiliyorum ve bazılarını yapamıyorum. Bazı sözleri söyleyebiliyorum,
bazı dilleri konuşabiliyorum, bazı problemleri çözebiliyorum, bazı
insanları seviyor ve onlara yardım ediyorum ve bazılarından uzak
duruyorum. Şimdi, sen, bu iradenin de, diğer bütün her şey gibi
*otomatik* olduğunu söylüyorsan veya bu iradeyi yok edip, *kainatın*
iradesine bağlanmamı istiyorsan; kainat mı iradesini bana teslim etmiş
oluyor, ben mi kainata irademi teslim etmiş oluyorum?

Bu ben miyim, o mu, aynıysak neden ayrı gibi yapıyoruz, ayrıysak neden
aynı gibi yapıyoruz, zorumuz ne?

İki irade olduğunu ve küll iradenin, cüzz iradeyi sigaya çekeceğini
düşünmek daha anlamlı değil mi?

Bazen aydınlanma (veya *erme*) dediklerinin, insanların karşısına geçip,
*aydınlandım* diyecek cesaretten başka bir şey olmadığını düşünüyorum.
Bu hikayeler de gelebilecek sorulardan kaçma yolu: *Hepimiz biriz, o
halde haydi bu soruları unutup sevişmeye bakalım.*
