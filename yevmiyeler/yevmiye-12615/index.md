---
title: Yevmiye 12615
date: 2014-11-23 02:18:14 +0200
dp: 12615
tags: 
    - the cemaat
    - gülen
    - ahmet turan alkan
    - panteizm
    - tanrı
    - irade
    - ahiret
    - ölüm
---

### 1

Bu site babamın malı değil. Babam zamanında Internet yoktu.

Bir zamanlar hangi yapacağım işten kaçıyorduysam, Ahmet Turan Alkan'ın buna
benzer başlayan bir yazısını okumuştum. Adamcağızı zamanında severdim. *Üç
Noktanın Söylediği'ni* gençlik yıllarımda okumuştum.  Zaman'daki yazılarını da
arada sırada okurdum. Mısır darbesinden sonraki başlığında İhvan'a şiddet
ithamında bulunan yazıya kadar *edebiyatı fazla olmuş* dışında fazla
eleştirilecek tarafı yoktu. *Fazla sağduyulu* da denebilir belki ama gazete
yazarından fazlasını bekleyemeyiz.

Bendeniz *yazıda edebiyatı* tatlının şekeri cinsinden değil, yemeğin tuzu
kabilinden anlarım. Eğer tuz belliyse, çok uğraşılmış da olsa o yemekten lezzet
alamazsınız. Edebiyatın da belli olanı yazıyı ve okuru sıkar. Zamanında bize
hocalık yaptığını sanan Mehmet (soyadını unuttum) isimli bir romancının
yazılarında da benzeri aklıma gelmişti.

Neyse, burası babamın malı değil, kendi malım. Alan adına senede 10$, hosting'e
de (diğer sitelerinki de dahil) üç ayda bir 12$ veriyorum ve biraz da zaman
ayırıyorum. Bunlar harici bir giderim olmadığı için reklam almaya gerek
görmedim. Buraya günde kaç kişinin geldiğini bile bilmiyorum. Uzun zaman önce
Google Analytics'le takip ederdim, artık o takibi de bıraktım. 

Bunları niye anlattığımı soracak olursanız: Sağolsun, geçenlerde [Arşivlemesem
Olmazdı](http://arsivlemesemolmazdi.blogspot.com)'da buradaki birkaç yazıyı
gördüm ve *acaba her daim böyle gündemle alakalı şeyler yazmamı bekleyenler
olur mu?* diye bir şüphe duydum. Gündeme bugünlerdeki gibi ufak kasaba
boğuculuğu çöreklendiğinde, kendimi dışına atmak için elimden geleni yapıyorum.
Elimden gelen de yazmak. Neticesini etkileyemeyeceğim olaylar hakkında fazla
çene ve parmak yormayı akıllıca görmüyorum. Her yaptığım iş akıllıca değil. Ben
de gündeme dair gereğinden fazla yazdım. Haddizatında yazmanın kendisi de pek
akıllıca sayılmaz ama haftada üç beş gün *bugün ne yazsam?* sorunu yaşayacak
veya yazılardan para alıp millete kanaat öğretmeye heves edecek kadar da,
hamdolsun, kendimi kaybetmedim.

O sebeple, eğer gündemle ilgili *çok değerli* görüşlerimi merak edenler varsa,
merak etmesinler. Gülen'in ceket üstünden ölçtürdüğü tansiyon kadar akılda
kalmayan (ve adamın her dediğini anlayanların dışında kimsenin anlamadığı ve
tabii her dediğine inananların dışında kimsenin inanmadığı) sözlerine mesela,
yorum yapamayacağım. *Umurumda değil* demek istemiyorum ama değil. İçimdeki
yangın ne onunla, ne hükümetle ilgili.

Bugün sabahtan beri oğlumu özlüyorum. İki buçuk gündür iki buçuk yaşındaki
efendiden uzaktayım ve özledim. Yakında ağlamaya da başlarım.  İnsanları (ve
diğer fanileri) fazla sevmekten korkarım, bu oğlancığı da fazla sevmekten
korkuyorum. Bunun bir çaresi var mı acaba?

### 2

Bugün Ankara'dan Bursa'ya gelirken, geçen gün dinlediğimi sandığım ama aklımda
hiçbir şey kalmayan Watts *vaazlarından* birini daha dinledim.  *Out of Your
Mind* imiş serinin adı, bu da 5. bölümü imiş.

*Aydınlanma* (satori, nirvana vs.) üzerine bir takım laflar etmeye
hazırlanıyorum. Kafamda dönüyor şimdilik. o kısmını oraya saklayayım. Ancak
ölümden bahsederken, hayatı anlamanın da ancak ölümü anlamakla mümkün
olacağını, halbuki ölümü anlamamak için ölümden başka bir şeye çevirmeye
çalıştığımızı söylüyordu. Ölümü ölümlükten çıkarmak dediği, tekil insana
ölümden sonra hayat vaad etmek oluyor sanırım.

Bu konuda *ölümden sonraki hesap* konusunda imanımı tarttığım oluyor.
Bunun zor bir konu olduğu aşikar. Ölümü hayata bağlayan, bugünü ölümün
ertesine bir projektör gibi yansıtan inanç: *Bugün ne yaptıysan, yarın
onun hesabını vereceksin.*

Bu inancı *ölümden (ve getirdiği yokluktan) kurtulmak* için mi uydurmuşlar?
Ölümü olduğu haliyle anlamak yerine, dünya hayatını düzenleyen bir manivela
haline getirmek mi istediler? *Ölümü hatırla* diye başlayınca, bunu herhangi
bir fikre delil yapabiliyorsun. 

Kitab-ı Hakim *Allah'ın varlığı* üzerinde bir isbata girişmez. Ancak Allah'ın
varlığının bir ahireti gerektirdiğini, aksi halde Allah'ın (haşa) zalim ve
insanın bu hayatta yaşadığı sıkıntıların manasız olacağını anlatır. *Kötülük*
problemini sadece dünyadaki olaylara bakarak çözmek mümkün değil.

Dünya hayatındaki adaletsizliğin çözümü olarak *hiçbirimiz aslında yokuz* veya
*hepimiz biriz* demek iddialı bir şaşırtmaca gibi görünüyor. Kendime *ölüm
bütün bu yaşananların sonu olsa?* diye sorduğumda, *hayırrrr!* diye bir cevap
almıyorum. Kuralları ben koymadım. Nihayetinde *ba'su ba'd'el-mevt* yoksa,
öldükten sonra *bir dakika, bize dirileceğimiz söylenmişti* diyecek imkan da
yok. Meseleyi Allah'ın *mecburiyeti* gibi görmek de biraz tuhaf geliyor.
Diriltmeyecekse diriltmez.

Bununla beraber *hepimiz biriz* ve *dünyadaki sahte bireyliğimiz ölümden
sonrasına taşınmaz* manasında sunulan düşüncenin , en az ölümden sonraki hayat
kadar inanca muhtaç olduğu ve insanı başka bir şekilde *öldürdüğü*
kanaatindeyim. Hayatı sadece dünyevi bir akış ve bir biyosferde organizmaların
birbirinin tepesinde tekamül etmesi diye okuyabilirsiniz.  İnsanın da diğer
hayvanlardan daha özel olmadığını, birbirini yiyen insanların, ceylan yiyen
aslanlardan daha fazla *adaleti* haketmediğini iddia edebilirsiniz. Bunların
hepsi, insanın *diğer varlıklardan biri* olduğuyla aynı kapıya çıkar.

*Neden bu soruları insan soruyor?* dediğimde bir cevap var mı? *Bunu
insan sormuyor, bunu kainat kendi kendine soruyor* diye bir cevabı var.
Ben mesela kainattaki bir şuur damlası olarak onun kendine açılan
gözlerinden biriyim ve *neden varım?* diye sorduğumda kainat da bu
soruyu kendine sormuş oluyor.

Ancak, sevgili Panteist (veya her neyse), neticede ufacık da olsa bir şuurumun
olduğunu kabul edebiliriz. Bazı şeyleri yapabiliyorum ve bazılarını
yapamıyorum. Bazı sözleri söyleyebiliyorum, bazı dilleri konuşabiliyorum, bazı
problemleri çözebiliyorum, bazı insanları seviyor ve onlara yardım ediyorum ve
bazılarından uzak duruyorum. Şimdi, sen, bu iradenin de, diğer bütün her şey
gibi *otomatik* olduğunu söylüyorsan veya bu iradeyi yok edip, *kainatın*
iradesine bağlanmamı istiyorsan kainat mı iradesini bana teslim etmiş oluyor,
ben mi kainata irademi teslim etmiş oluyorum?

Bu ben miyim, o mu, aynıysak neden ayrı gibi yapıyoruz, ayrıysak neden aynı
gibi yapıyoruz, zorumuz ne?

İki irade olduğunu ve ebedi iradenin, geçici iradeyi sigaya çekeceğini düşünmek
daha anlamlı değil mi?

Bazen aydınlanma (veya *erme*) dediklerinin, insanların karşısına geçip,
*aydınlandım* diyecek cesaretten başka bir şey olmadığını düşünüyorum.
Bu hikayeler de gelebilecek sorulardan kaçma yolu: *Hepimiz biriz, o
halde haydi bu soruları boşverip hayatı yaşamaya bakalım.*

