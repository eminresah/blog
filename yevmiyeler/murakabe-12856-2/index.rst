================
Murakabe 12856/2
================

:date: 2014-11-23 02:18:14 +0200

.. :Author: Emin Reşah
.. :Date:   12856

Bundan sonra sana "bugün seni neler etkiledi?" diye soracağım. Okuduğun
yazdığın senin olsun.

Etkileyen az. Bazı günler hayatın kendisi daha ilginç ancak çok zaman
okuduklarım.

Bugün herhalde okudukların?

İşte ilginç bir olay yaşadım ancak buraya işle ilgili konuları
yazmıyorum.

Hayatında işten daha *etkileyici* yoksa zaten *yanmışsın* demektir.

Geçenlerde insanların çoğunun lüzumsuz işlerde çalıştığına dair bir yazı
okumuştum. Haftalık çalışma saatlerinin 15'e indirilmesini istiyordu.

Haftalık çalışma saati 15'e hemen iner mi bilmiyorum ancak biraz
inmesinin herkesin lehine olduğunu söyleyenler çoğaldı. İskandinav
ülkelerinden biri sanırım 35'e indirdi, on seneye kadar 30'a da iner.
Haftada beş gün, altı saat.

O yazıda da insanların çoğunun zaten olmaması gereken işler yaptığı
yazıyordu.

Nasıl yani?

Bundan kastını tam açıklamamış.

Bana da lüzumsuz gelen çok iş var ama içine girip baktığımda o kadar da
lüzumsuz olmadığını görüyorsun. Bir de bazen atıl kapasite gereklidir,
insanlar her an çok çalışmaz, ancak bazı zamanlar ihtiyacı karşılamak
için onları her zaman bordroda tutmak gerekir. Bu süpürücü laf bana
söyleyenin hayat tecrübesinin zayıflığını anlatıyor daha çok.

İnsanların yerine makinelerin kullanılabileceği yerlerden bahsediyordur
belki.

Makinelerin toplamda daha ucuza çalıştığı yerlerde zaten sadece
makineler çalşıyor. Bence lüzumsuz gördüğü işler insanların birbiriyle
uğraştığı, herhangi bir somut üretim meydana getirmek yerine, sistemin
daha akıcı olması için çalışan insanlar. Diyelim bütün alışveriş
elektronik olsa, vergiler de elektronik tahsil edilse ve istisnalarına
da bilgisayarlar karar verse, muhasebeciler işsiz kalır. Veya insanlar
tüm faturaları otomatik ödese, *fatura ödeme merkezi* denen yerlerde
çalışanlar işsiz kalır.

Evet, bunun gibi işler.

Böyle konuşanlar bilgisayar/makine kullanmanın insana ne kadar
gayrıtabii geldiğini unutuyor. Bu işlerde çalışan insanlar genelde
*bilgisayar tercümanlığı* yapıyor. Bizim bilgilerimizi bilgisayara
anlatıyor, bilgisayar da ona ne kadar para alması gerektiğini, ne kadar
vergi ödemesi gerektiğini vs. söylüyor.

Böyle işler çok, evet.

Günümüzde bilgisayarı bizatihi işi için kullananlar az zaten. Doktorlar
hastalarını bilgisayara yollayıp, test ettiriyor, işletmeciler şirketin
durumunu bilgisayara anlatıp görselleştiriyor ve karar veriyor. Eğer bu
*tercümanlık* vazifesi ortadan kalkarsa...

Doktora değil, doğrudan bilgisayara derdimizi anlatırız o zaman. O da
bize reçete verir veyahut ilaçlarımızı doğrudan tedarik eder.

Şimdilik *insanı anlama teknolojisi* o kadar gelişmiş değil. Ancak belki
yirmi otuz yıl sonra bu da mümkün olur. Ancak *teknolojik imkan* ve
*sosyal imkan* aynı değil, çok zaman teknolojik olarak mümkün
ilerlemeyi, insanlar *beceremeyeceği* veya *kendilerini iyi
hissetmeyeceği* için yavaşlatıyoruz.

Sosyal engeller teknolojik engellerden önemli o zaman.

Ancak sosyal engeller de zamanla aşılıyor. Yirmi sene önce çocuklarına
bilgisayar başında çok zaman geçirdiği için kızan annebabalar bugün
Facebook'tan çıkmıyor, twitter'da dedikodu kovalıyor. Sosyalliğin kendi
kuralları var, bunların gelişmesi de zaman alıyor.

Bilgisayarlar veya daha doğru tabirle robotlar da bu sosyalliğe dahil
olduğunda, toplumun değişmesi mümkün diyorsun. Bir robota gidip muayene
olmanın *acayip* durmaması için de zaman gerek.

Eskilerin öleceği ve bu teknolojiyle hayatının erken yaşlarında tanışmış
olanların büyüyeceği kadar zaman.
