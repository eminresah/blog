---
title: "Yevmiye - 12390"
author: Emin Reşah
date: 2014-11-23 02:18:14 +0200
dp: 12390
featured_image: /images/header-174.jpg
tags: 
    - ölüm
---

Kendimi yorgun hissettiğim zamanlar ölüm aklıma geliyor. 
Düşüncemi *oynatan* adamın *nasılsa öleceksin, kendini yorma* demek
isteyişi bu belki, ancak ah.

Neler peşindeyiz, neler arıyoruz? Kendimi biraz daha uzaklaştırmak istiyorum
insanlardan. *Fikir adamı* haline gelmek kadar tehlikeli bir şey yok. Bir
konuda fikrinin sorulmaya başlaması ve *bilmiyorum, umurumda da değil* diyecek
kadar güçlü olmadığım için anlamadığım, düşünmediğim, herkesten daha *derin*
bir fikrimin olmadığı bir konuda insanların inanacağı şeyler söylemek. Bu
tehlikeli bir durum.

Yazıya karşı duyduğum yabancılık da arttı. İnsanın nasıl *yazar* olabildiğine
dair bir eleştiri dönüyor kafamda. Kendi elini tutmak gibi düşünebilirsiniz
bunu, bir elim yazarken, diğeri onu engelliyor. Belki *işin* yolu bu, *yazar*
olmanın tek şartı kendini yazar olarak pazarlamak. *Doğru şeyler söylüyorsan,
neden daha çok insanın bunu duymasını istemiyorsun?* Kalabalıktan
hoşlanmıyorum.

Kalabalık insanın haketmediği bir mertebeye sürüklemeye meyilli.  Bir mahallede
adımın anılıp, o mahallenin söylediklerimi hiç anlamamış sakinlerinin de buna
katılması korkutucu.

Cemil Meriç *aydının* bir sınıfın sesi olabilirse duyulduğunu söylüyor. Aksi
halde ne olur? Bazen bunu soruyorum: *Yokluğun sesi nasıl olabilirsin?*

