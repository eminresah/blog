---
title: "Yevmiye 13054"
date: 2015-04-19 21:51:33 +0300
dp: 13054
tags: []
---

Her gece yatmadan evvel pijamalarımı giyip klavyeye basmaya
başlıyorum. Aklıma gelenleri yazıyorum. *Niyet ettim Allah rızası için
yevmiye yazmaya.* Bazılarının sonu iyi olmuyor, bazıları çok dedikodu
içeriyor, bazılarında ne kadar üzüldüğümü veya sevindiğimi anlatıyorum
veya bazılarında çok tuhaf yazdığımdan kendim bile
korkuyorum. Sonradan kayboluyor onlar. Hiçkimsenin görmeyeceği yerlere
gezmeye gidiyorlar.

Yazdıklarımın herhalde üçte biri kimsenin gözlerine
görünmüyor. Bazısını benim gözlerim bile görmüyor. Yeniden görmüyorum
yani. Eskiden yazmak için yazdığın yere bakmak lazımmış, şimdi ne
yazdığını görmeden yazabiliyorsun, aklından geçenleri yazmak ama
okumamak mümkün. Teknoloji çok ilerledi.

Heh, teknoloji. Hiçbir şey hakkında yazamazsan teknoloji hakkında
yazarsın. 

------

Bugün Thomas More'la alakalı bir film seyretmeye başladık. 
More'un hayatını biliyorum, idam edilmesinin
sebeplerini. Sevdiğim ve dürüst bir adamdır, ancak kendini inatla idam
ettirmesinin manasını anlamıyorum.

Herhalde batıl bir dinin ayrıntılarında bu kadar inat etmesini
anlamsız bulduğum için. İsa'ya *taptıktan* sonra, kilisenin başındaki
kral olmuş veya Papa, ne farkeder?

------

Okuduğum kitapların aklımda hiçbir şey bırakmamasına ne demek gerekir?
Kitapların hiçbir izi kalmıyor bazen. Televizyon gibi bir şey
oldu. Twitter kadar kötü değil tabi, orada insan utanıyor, zamanı
böyle saçmalıklarla geçirmekten. Kitap okurken *saçmalıklarla uğraşma
suçluluğu* yok. O kadar değil. Veyahut kitap konusunda yeterince
*doktrine* edilmişim, sosyal medya konusunda değil. Faydasına
inanmıyorum.

Belki doğru kullansam daha çok faydasına inanırdım, velakin sosyal
medyada yüzmeye çalışmanın, *zaman yatırımı* manasında çok kötü bir
dönüşü var. Zaman yatırımı şu sıra, en çok dikkat ettiğim konu. Zaman
yatırımı iyi olmadığı için geçenlerde birinin işine son verdim. Ona
yatırdığım zamanı *geri alacağıma* inanmadığım için. Sosyal medya da
böyle. Bu yazılar veya diğer işlerin zaman yatırımına dikkat
ediyorum. Günde bir saat yazıyorum ve bu beni ne yapıyor? Yazar mı
yapıyor, yoksa palyaço tarzı bir şey mi?  Internet palyaçosu.

Bu yazıların bir getirisi var, diğer işleri daha iyi yapmakla alakalı
bir *getiri.* İnsanları *irşad* ettiğime inanarak yazsaydım herhalde
biraz daha fazla yazar ve insanların kafasına vururdum. 
<!--
Geçen Prag uçağında Mustafa İslamoğlu'nu gördük, X- dedi ki, *bu
adamı severim ama geçenlerde seyrettiğim bir televizyon programında
her hoca gibi, en iyi hoca benim demeye getiriyordu.* Hmm. Ben de hoca
olduğuma inansam herhalde en iyi hoca olduğuma inanırdım. Yazar
olduğuma inansam en iyi yazar olduğuma inanacağım gibi.
-->
------

Bu yazıyı çekirdek çitleyerek yazıyorum. İnsanın çekirdek çitleyerek
yazı yazması, lakaytlıktan kaynaklanıyor olmalı. İnsanın çekirden
çitleyerek yazı yazmasında yazıya saygısızlık var.

Böyle yazar olmaz.

Twitter'a şu son günlerde daha çok girmeye başladım ve kalbimde bundan
dolayı bir suçluluk var. Günde beş dakikamı harcıyorumdur belki ama
bunun bile bende, *orayı sevmek* anlamına geleceği için, yarattığı bir
keyifsizlik var. Hani derler ya, ne buluyorsun bu kadında, işte onun
gibi, ne buluyorsun bu sosyal medyada?

Bağımlı mıyım, herhalde değilim. Önceden bağımlılığa benzeyen bir şey
vardı, sabah kalkınca ilk işin hesaplarını kontrol etmekse bağımlı
sayılabilirsin. Ben böyleydim. Artık değilim. Telefonlardan
sildim. Web şifresini değiştirdim. 

------

Bu yazıları yazarken çöyle bir durum var: Nasılsa silerim diyerek
yazıyorum. Bazı şeyleri nasılsa silerim. Üzerinden nasılsa geçeceğim
diyerek. Üzerinden geçerken bakarım ve tehlikeli bulursam
silerim. Şimdi mesela şu yukardakiler için bu geldi aklıma. Twitter
falan diyorsun ama belki de insanların sevdiği birşeyi, faydalı
bulduğu bir şeyi kötülüyorsun.

Belki evet. Belki de o kadar kafaya takmaya gerek bir konu
değil. Sosyal medya hayatınıza bir *fayda* sağlıyorsa, sosyal medyadan
daha büyük dertleriniz var demektir. Zaten susmam lazım.

------

Instapaper, *hızlı okuma* özelliği getirmiş, yeterince iyi değil ama
bazı yazıları hemen okumak için iyi. Yasin Aktay'ın bir yazısını hızlı
okudum ve iyi ki hızlı okumuşum, yavaş okusam kendime kızardım.

------

İslamcılık dediğimiz şeyin gidip gidip popülizme toslaması ve bizim de
ola ola populist adamlar olmamız, yani demokrasi deyince akan sular
dursun diyen veya insanları demokrasiyle yargılayan insanlara
dönüşmemiz çok vahim bir durum. Bunun sonu nedir? *Halk ne derse
doğrudur'a* geldik. Buna muhtaç olduğumuz için böyle oldu, açık tek
kapı bu olduğu için. Müslümanların silahlanıp veya zengin olup veya
medya/basını ele geçirip siyasi güç elde etme imkanı yoktu, parti
kurmayı tercih ettiler. Bunun bedelinin daha az olacağını ve daha gücü
daha kolay elde edeceklerini düşündüler. Tüm İslamcı/sağcı gelenek
böyle oluştu. Muhafazakar diyorlar şimdi.

Bu kanaat iyiydi, hoştu, ancak eğer hayata geçirecek bir fikriniz
varsa ve bunu sadece merdiven olarak kullanacaksanız iyi ve
hoştu. Böyle olmadı. Bizim iktidar sahipleri de, sonunda en fazla
*zenginleşmeyi* görebildi. Şimdilerde bunun sıkıntısı var, çünkü bu
işin ikinci perdesi nedir diye soruyorlar. Öyle bir perde
yok. Korktukları şey, yani hükümetin İslamcı olması aslında sadece
vehim. Fikirleri kalkınmacılıktan başka bir şey değil.

Napolyon'un başarısında, *Fransız Devrimini dünyaya yayan ordu* olmak
gibi bir ideolojinin önemi, diğer her şeyden fazlaydı. Eve dönmek
isteyen değil, savaş kazanmak isteyen bir ordunun başında olmak her
generale nasip olmuyor. *Bir adam kendini günde yarımkuruş için ölüme
atmaz. Ruhuna hitap etmeniz, ona elektrik vermeniz lazım* diye bir
sözü var.

Türkiye muhafazakarlığında bu *elektrik verecek söz* yaklaşık olarak
*kalkınma, gelişme, zenginleşmeye* tekabül ediyor. Bizim millete *sizi
daha müslüman yapacağız* derseniz, oy yerine başka bir şey
alırsınız. Bunu tabii ki söylüyorlar, ancak bu ülkede *her ne şekilde
olursa olsun daha müslüman* olmak isteyen insanların oy nisbeti, en
fazla yüzde beş, bilemedin ondur. Bu insanları da *avlamak* da zor
değil, *başörtüsü* dersin, *Kur'an dersi* dersin, birtakım kodlarla
konuşursun ve onlar da memnun olur. Ancak bir yandan nasıl daha çok
gelişeceğiz ve bir yandan nasıl daha çok teknoloji geliştireceğiz ve
bir yandan nasıl daha müslüman olacağız diye sorarsanız, soruya pek
cevap alamazsınız. Sadece siyasetçilerden değil, namları güya fikir
adamı olanlardan da alamazsınız. 


