---
title: "Yevmiye 13667"
date: 2016-12-14 23:33:29
expiryDate: 2017-12-14 23:33:29
dp: 13667
featured_image: "/images/header-67.jpg"
images: ["/images/header-67.jpg"]
published: true
tags: []
---



Türkiye için 1'den (birden) fazla düşman çoktur. İran'ın, Rusya'nın,
Yunanistan'ın veya Suriye'nin düşman olmasına itirazım yok, bunların her biriyle
düşmanlık geliştirecek bahanemiz mevcut ancak bunların *hepsiyle birden*
savaşacak gücümüz yok. Yeryüzünde şu an birden fazla düşman sahibi olmayı
becerebilecek tek devlet ABD, saysanız onun bile bizim kadar düşmanı yok.

Bunu söylediğim vakit, kimisinin nefsi beni *satılmışlıkla* itham etmek
istiyor. Gereğine göre Rusçu, Amerikacı, İrancı, Şebbiha, Avrupacı falan
diyebilirsiniz, o zamanın ruhuna göre. Savaşmanın lafla değil, bilek, silah ve
ekonomi gücüyle yapıldığını düşünürsek, velakin, şunu anlarız: Kazanmanın
birinci şartı yenebileceğin kadar düşman yapmaktır.

Senin Allah'tan yana olman, Allah'ın da senden yana olacağı anlamına
gelmez. Onun iradesine ipotek koyar gibi, *biz iyiyiz, o halde kazanmalıyız*
diye savaş yapılmaz. İyi olabiliriz, gerçekten de diğer memleketlerin
yapmayacağı kadar iyilik yapmış, mültecilere bakmış olabiliriz ancak savaşlar
*iyilikle* kazanılmıyor. Biz bir savaşta olduğumuzu ve bu savaşın hakkının da
stratejiyle verilmesi gerektiğini hatırlamak zorundayız. *Zorundaydık* veya.

Savaş bitmiş değil belki, ancak bundan sonraki kısmın daha çok kendi iç
düşmanımız PKK'ya karşı geçeceğini tahmin edebiliriz. Halep'e yürümek gibi bir
niyetimiz olmadığına ve zaten bunu yapmak için konjonktür de bulunmadığına göre,
ateşkes ilan edilip, de facto parçalanmış bir Suriye'de belli bölgeleri bir süre
işgal altında tutarak hayatımıza devam edebiliriz. Belki, bir ihtimal.

Esad denen köpekse en başta tarumar olmuş memleketinden dolayı bu savaşı
kaybetti. Bizim kaybımız onun zaferi değil, kendilerini kazanmış saymaları
komik, kendi ordusu olmayan ve İran ve Rusya'nın yardımıyla ayakta duran bir
devlete dönüştü. Savaş başladıktan sonra bile *çekiliyorum* diyerek
bitirebilirdi, yapmadı.

Ancak bunlar, işin başında bizim *edilgen* bir strateji uyguladığımızı, İran'ı
ve Rusya'yı Suriye tarafına değil, kendi tarafımıza çekmek için yeterince
çalışmadığımızı unutturacak konular değil. Bugünden bakınca *nasıl olabilirdi
ki?* diyebilirsiniz, ancak diyelim, hayli afaki olacak ama *Latakya üssünü
bırak, sana Antalya'da, Kıbrıs'ta vs. bir yerde üs verelim* deseydik, Rusya yine
de Suriye'de hasmımız olur muydu? İran'a dönüp, *mezhepçilik yapmazsan, savaştan
sonra sınırdan İskenderun limanına tren yolu yaparız* deseydik, şebbihalarını bu
kadar ateşle Suriye'ye salar mıydı? Konuyu Sünni/Şii kavgası formatına sokmak
yerine, insanların adalet istediklerini ve bunun için isyan ettiklerini
söyleseydik ve yamalı bohça konseylerini değil de, seçimle gelmiş tek bir
bürokratik hiyerarşiyi tanıyacağımızı ve bunun *laik* olması gerektiğini
söyleseydik, konu bu derece *cihatçılar* retoriğine dökülür müydü?  Belki
bunların bazısını yapamazdık, yine de hedefimiz düşmanlarımızın birleşmemesi
olsaydı, bunun için yollar bulur, pazarlıklar yapardık. Diplomasinin amacı
düşman ittifaklarını çatlatmak olmalıdır.

Yanlışlar yapıldı, yeterli adımlar atılamadı, kahramanlık destanı yazmanın bir
şekilde barışı kazanmaktan daha önemli olduğunu düşündük ve şu an sivilleri
Halep'ten kurtarmak dışında bir hedefimiz kalmadı. Allah bizi affetsin. Ülke tam
bir savaşa girecek kadar kudretli değil, Suriye'yi fethetmemize kimse izin
vermez ve seçim meydanlarında *Halep kazandı* demek için bu bedel çok ağır oldu.
