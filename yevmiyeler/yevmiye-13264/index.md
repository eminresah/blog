Yevmiye 13264
=============

:date: 2016-02-14 00:23:33 +0200

İnsanın düzenli yazmasının getirdiği bir zihin berraklığı varmış. Bana rast
gelmedi. Kendimi daha çok yazının esiri gibi hissettim ve bazı akşamlar
öfkesinden kaçmak için bir nevi vergi öder gibi, kelimeler uydurdum. Bunları
kimseye anlatamazsın.

İnsanın hayatına asıl yön veren fikirlerini paylaşamayacağını, neticede insanı
insan yapan tarafları anlamanın kimse için mümkün olmadığını kavramak zorunda
kaldığımdan. İnsanın yalnızlıkla imtihanı. Bu kafanın içinden hangi düşünceler
geldi geçti? Ruhun akışından kimsenin haberi yok.

*Anlatılamayan* illa *ayıp* düşünce değil, anlaşılması zor olan, insanın
başkalarınca tahmin edilebilecek düşünceleri değil. Onlar aşağı yukarı herkeste
var. Herkesin gizlediğini bildiğinizde, herkesle aynı yerde, aynı şekilde
konuşmuş gibi oluyorsun. Aynı lafı ha konuşmuşuz, ha susmuşuz.

Erkeklerin kadınlara nasıl baktığını biliyorsan, bunların aklını zorlaması çok
rahatsız etmez. En fazla bu.

Asıl dert, aslında kimsenin ilgiye layık görmediği komik ve küçük
düşünceler. İnce, hassas veya dümdüz anlamsız gelecek. Önemli inançların hepsi
böyle. Mesela aslında öleceğimize inanmayız ve bunun yerine geçen başka
inançlarımız vardır. Bunlar neredeyse bir insanın şifreleri gibi. İnsanın tam
olarak neye inandığını bilirseniz, tamamen saydam hale gelebilir. Velakin bu
inançlar da o kadar yalınkat değil. İnsan kendi düşüncesine malik değil. 

İnsan tecrübe ettiğini anlayabiliyor, düşünceler de böyle. Onları daha önce
düşünmemiş bir insana onları aktardığınızda yarım yamalak anlıyor, zaten daha
önce anladığı kadar. 

Peki insan daha önce kendinin düşünmediği bir düşüncenin gerçekte iyi mi, kötü
mü olduğunu nası anlıyor?

------

Devletimizin vatandaşlarına anlattığı hikayelere herkes kadar ben de maruz
kaldım. Bunların bazısına pek inanılır olmasa, hikayenin kendisine değil,
değerine inandığım ve insanların bunlarla birbirini tanıdığına inandığım için,
kritik zekama tabi tutmadım.. Bununla beraber, bu hikayelerin, dost düşman
hikayelerinin, Türk devletinin geçmişi ve geleceğiyle ilgili hikayelerin,
neticede hikaye olduğunu ve bunların da herkes için bir noktadan sonra anlamını
kaybedeceğini tahmin ederim. Ne kadar doğru, doğruya yakın hikaye anlatırsanız,
o kadar az yeni hikaye sarfetmek zorunda kalırsınız. Hakikat anlattığınız
hikayeleri desteklemiyorsa, yeni eklentiler ve bakım için çok gayret etmek
gerekir.

Yanlışa dayanan mefkure suyun içine kurulmuş ev gibi, daima bakım
gerektirir. İnançlarını her selde değiştirmek zorunda kalanın, başka iş yapmaya
mecali kalmaz. Önemli bir *zihinsel gider* kalemi. 

Toplulukların hikayelerini oluştururken, sağlam oluşturmaya gayret etmesi
gerek. bizim hikayelerimiz ne kadar sağlam? Ne kadar yere basıyor. Hayat,
insanların doğrudan temas edemeyeceği derecede karmaşık olabilir ve biz bu
karmaşıklığı anlattığımız hikayelerle ve onları birbirine örerek
gideririz. İnsanın düşüncesinin hayatın giriftliği içinde kaybolmasına bu
hikayelerimiz engel olur.

İnsanın hikayelerini sağlam kurması, devamlı değişmesine, devamlı bakım
görmesine karşı bir önlemdir. Bilimin *hikayeleri* bu sebeple sair *sosyal
bilim* hikayelerinden daha sağlamdır. Bilim aslında sağlam hikaye kurma
sanatıdır. Ancak tek hedef sağlamlık olduğunda da, pratik bazı ihtiyaçları
karşılayamaz hale gelirsiniz. Ancak amaç her ne şekilde olsun, pratik
faydalarsa, yani sırf bir topluluğu idare etmek için, suyun içine bile ev
kuracak durumdaysanız, hayatınız onun tamiriyle geçer. Hikayenin orasından
burasından su almasına karşılık, yeni bahaneler ve önlemler geliştirmek
gerekir. Daima kendi hikayesinin derdinde olan birinin onu sağlamlaştırması,
genişletmesi, dinleyen insanları derinleştirmes ve hikayeyi yaşatması mümkün
olmaz. Hak gelir, batıl zail olur.
