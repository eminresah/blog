---
title: "Yevmiye 13452"
date: 2016-05-13 23:10:53
dp: 13452
tags: []
---

  Mutluluk hayali bir durumdur. Önceleri yaşayanlarca ölmüşlere atfedilirdi,
  şimdilerde yetişkinler çocuklara, çocuklar da yetişkinlere atfediyor. --
  Thomas Szasz

Mutluluk nasıl bir şey? Bir sıfat gibi kullanıyoruz ama mutlu olanın bundan
haberi olmadığına göre, aksak bir sıfat. Sıfat olduğunu sanıp,
tanımlayamadığımız pek çok kavram gibi, bu da bir fiil. Bir insan uçan bir
kelebek gibi *mutluluyor* olabilir ama *mutlu* demek, kelebeği öldürüp
parçalarına ayırmak ve sonra neden uçmadığına hayret ediyoruz. *İçi boşmuş bu
mutluluğun.*

-----

Szasz'ın Psikiyatri ile ilgili bir kitabını okumuştum. Psikiyatri'nin *yalanlar
bilimi* olduğunu söylüyordu. İnsan ruhunun pek çok tarafı, isimler vasıtasıyla
anlatılamaz. Anlatmaya çalışıp, bunun için ince tasniflerin yer aldığı kitaplar
yazmaya başlayınca, bir yerden sonra uydurmak zorunda kalırsın. Szasz böyle
anlatmıyor, kendi mesleği olduğu için bazı tanımların tamamen keyfi olduğunu
söylüyordu.

Hepimiz Allah'ın fiilleri içinde kendine yer tutmaya çalışan isimcikleriz. وَعَلَّمَ
آدَمَ الْأَسْمَاءَ كُلَّهَا ayetini bazen böyle anlayasım tutar. Melekler Allah'ın mahlukat
üzerindeki tasarrufu, bütün fiillerin mübdii Allah'ın isimler dünyasındaki
mülküdür. Onların Adem'e ancak Allah'ın emriyle secdesi, bir yerde kafası
isimlerden başkasına çalışmayan ve yedi adımın ötesini göremeyen insanın,
Allah'ın takdiriyle fiil sahibi olmasıdır. Ancak bu fiiller, kendi mülkü
olmadığı için, insan fiilleri de isim cinsiden anlayabilir. Donmuş halde. 

Bu bana başka bir Nöroloji deneyini hatırlattı. 1980'lerden beri insanların *hür
irade* sahibi olmadıkları, diyelim elini kaldırmak isteyen bir insanın, bunu
*istemesinin*, kaslarına elektrik sinyali gitmesinden *sonra* gerçekleştiği
biliniyor. Yani fiil önce halkediliyor ve insan daha sonra bunu *kendi fiili*
olarak *irade ediyor.* İnsanın şuur dediği, aslını bilmediği bir isim. 


