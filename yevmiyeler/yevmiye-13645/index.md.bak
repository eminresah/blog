---
title: "Yevmiye 13645"
date: 2016-11-22 23:46:54
expiryDate: 2017-11-22 23:46:54
dp: 13645
featured_image: "/images/header-45.jpg"
images: ["/images/header-45.jpg"]
published: true
tags: []
---



### 1

Trump'ın başkan seçilmesi beni nasıl etkileyecek? İçimdeki inkar halinin hala
geçmediğini farkediyorum. *Nasıl bu kadar yanlış tahmin yürütmüş olabilirler*
hali. 

Amerikan sistemi çökmeye hazırlanıyor gibi duruyor. Kendine bir çıkış bulamazsa,
*şirketçilik* insanları memnun edemediği için isyanlara sebep olacak
gibi. Şirketçilik için isyan yeni iş kapıları demek, hapishane açar, güvenlik
görevlisi istihdam eder ve para kazanmanın yollarını bulur ama bunun
sürdürülebilir olduğunu sanmıyorum. Amerikan sistemi kendi kendini böylece yok
edecek gibi duruyor. Bu daha başlangıç çünkü Trump da toparlayamayacak. 

Dünyanın yeni ekonomik sistemlere gebe olduğunu, bir yerlerde bir yanlış
olduğunu söyleyenleri okuyorum. Sanırım on senedir takibini yürüttüğüm fikirler,
makul insanlara ulaştığında anlamlı olacaktır. *Şirketlere* toptan bir nefret
yerine, onların el değiştirmesine, ölmesine imkan. Çünkü insanlık henüz para
olmadan kendi kendine harekete geçen ve *doğru olanı yapan* bir yerde
değil. Bulduğumuz en büyük *düzenleyici* de sermaye, sermayesi olan, bu
sermayeyi büyütmek için işleri düzenlemek zorunda. 

Bu gücü sermayeden aldığımızda, daha doğrusu sermayeden alıp devlete
verdiğimizde, onun *teşvik edici* araçları daha siyasi hale geliyor. İnsanları
*vatan için* çalıştırmak gerekiyor, belki cezalar üretmek gerekiyor, çalışmanın
günlük sıkıcı bir aktiviteden fazlası olması ve bir hikaye ortaya koyması
gerekiyor, vs. İdeal durumda sermaye sahibi insanları istihdam etmek için işini
yapması dışında bir kriter getirmiyor ama sermaye dışı düzenleyiciler için
sadece işini yapmak yetmiyor, başka kriterler de gerekiyor.

Bu sebeple sermaye hala en etkili *düzenleme aracı.* Yanlışları var, tabii ki
kendini korumak için kural dışına çıktığı oluyor ama bu bütün organizasyonların
temel vasfı. Hepsi kendini korumaya çalışan organizma gibi hareket ediyorlar.

Sermayeye nasıl bir sınır koyarsak zararlarını engeller ve faydalarını
artırırız? Mesele budur. 

### 2

> Bu yazıyı senden ayrı ilk günümde yazıyorum Rabbim. Senden ayrı, çünkü sana
> inanmayı bıraktım. Ancak bu belki de seninle gerçekten geçirdiğimiz ilk akşam,
> belki sana inanmayı bırakarak aslında sana dahil oldum ve bunun farkında
> değilim. Aramızda inanmak veya inanmamak gibi bir dedikodu kalmadı, elim sen
> oldun, dilim sen. Sen neysen ben o kadarım ve sen neysen ben ancak o kadar. 

Böyle bir yazı başlangıcıyla başlayan bir günlük. Bir dua. İnsanın *tanrı*
arayışı. Bu arayışın sonuçlarından daha önemli midir?

İnsanın bilim arayışının, sonunda bize bu teknolojiyi vermesi gibi, tanrı
arayışı da acaba *ahlakı* mı verdi? Böyle sayabilir miyiz?

Sayamaz mıyız?

### 3

İnsanın sapan arkadaşları olmasından daha elim ve daha vahim olmak üzere...

Yeterince nefret eder, suratını yeterince asarsa dünyayı değiştirebileceğini
düşünen bir *arkadaşım* var. Konu ben de olsam, başkası da, onun bu derece
gayretle suratını eğip bükmesi, mutsuz olduğunu neredeyse gazete ilanı verecek
kadar göstermeye çalışması bir noktadan sonra, çok ileri bir noktadan da değil,
hemen baştaki bir noktadan sonra insana komik gelmeye başlıyor.  Sonra bu
komikliği anlamadığı için, yani, neden gülüyorsun ve neden bu kadar mutlusun,
ben mutsuzken sen nasıl da mutlu olabiliyorsun anlamında müteakip suratlar
görüyorum. Sureta surata dönüşüyor.

Hayatımı, şuradaki üç günlük maceramı mutsuz olup bunu da reklam ederek, hatta
gurur duyarak, hayatın ne kadar çileli ve benim bu çilelere ne kadar muhatap ve
aslında bu çilelerin beni *sizden* ne kadar farklı kıldığını anlatarak
geçirebilirim ama kimsenin derdine derman veyahut bana pek eğlenceli
olmayacağını tahmin ediyorum. Bende bu şekilde memnun olacak bir ego yok. Benim
egom daha basit şeylerle, daha doğrusu kendini unutarak yaşamayı tercih ediyor,
acı da çeksem bunun üzerinden ilgi, alaka ve *benlik* üretmeye
çalışmıyorum. Dahası acı çekmemek için bildiğim, kimisi *meditasyon*, kimisi
*dua* kimisi Stoisizm misalli felsefe, kimisi sair *kişisel gelişim* artığı
bilgi olmak üzere pek çok araç bilirken, acı çekmeye devam etmek biraz tuhaf
kaçıyor. Ne yapayım, üç nefes alır, *hislerimi* bir kenara bırakır
rahatlarım. Bir kitap alır Seneca'dan, Epictetus'tan iki cümle okur, dünyanın
kaç bucak olduğuna dair beş dakikalık tefekkür eder rahatlarım. Üç sene, beş
sene önceki fotoğrafları açar bakar rahatlarım. Elimde *düşmanımın* suratına
atmak hayaliyle bir ateş gezdirmenin benden başka kimseye gerçek bir zararı
yok. Hele beni sevmediğini iddia ettiğim insanların, benim mutsuzluğuma bakıp,
*tüh tüh* edeceklerini düşünmek de bir ayrı tuhaf olurdu herhalde

Anlamadığım günlerde, tuhaf zamanlarda yaşıyorum. İnsanların mutsuz olmayı bile
bir *başarı* vesilesi saydığı zamanlarda. Bu *ilginç* zamanların insanı değilim
belki, belki kendimi insanların karşısında daha iyi pazarlamak için eski ergen
günlerimde olduğu gibi *acılarımla övünmeyi* hatırlamalıyım.

Gele gele vardığım yer insanların tüm yaşadıklarından değilse de, duygularından
aslen sorumlu olduğu yönünde. İnsanın *hiç istemeden* aşık olması da, hiç
istemeden *acı çekmesi* de pek zor geliyor bana. Kendini tanımadığı, kendiyle
ilgili bilgisi yeterli olmadığı için, elinden gelen o kadar olabilir ama
duygularını tımar etmeyi öğrenmeyi *istemek* bile pek çok derdi çözebilir.

Ancak tabii ki sorumluluk almak ve duygusal dertlerinin üstesinden gelmeye
çalışmak yerine, daha basit yollarla başkasını suçlayıp, biraz daha dertli ve
*haklı* yakınarak da geçiyor zaman. Adım atmak yerine yürüyenlere gülerek, alay
ederek, küçümseyerek ve daima yanacak ve yakmaya çalışacak birilerini
arayarak. Bu meseli de anlamayarak da mesela, onun için mühim değil.

### 4

*Allah sıralı ölüm versin* diye bir duanın mevcut olduğu bir yer burası. Çok
ilginç aslında, *Allah ölümsüzlük versin* değil mesela, ölümü kabullenmek. Bir
yandan da duanın kabul edilmesinin *denenmesi* zor, insanlar genelde *sıralı*
ölüyor ama bu duadan dolayı değildir herhalde. 

### 5

İnsanlar gerçekten fikirlerini değiştirir mi? Genel olarak hayır. Fikir
değiştirecek kadar esnek zekalar nadirdir, bunun için evvela değiştirecek bir
fikir olması gerekir. 

Toplumların değişmesi eski fikir sahiplerinin ölüp, yerlerine yeni fikir
sahiplerinin gelmesiyle olur. İnsanların eğitilebileceği, fikir edinebileceği
bir yaş sınırı var, herhalde bu 25'ten fazla değildir. Bu yaştan sonra genel
olarak fikir değişimi beklemek manasızdır. İnsan bir defa hayatını ve hayatının
anlamını kurduğunda, ondan bunu değiştirmesini beklemek de adalete sığmaz. 

O sebeple eldeki insanların fikirlerini değiştirmeye çalışmak yerine yeni
insanlara ulaşmak olmalı. Dinlerin kuruluşunda bile böyle, başlarda
Hz. Peygamber'e iman edenlerin hemen hepsi ondan küçüktü veya akrandı. Kuvvetle
karşı çıkanlar da hep büyükleriydi. Demografik şartlar da, zihinsel olgunluk
kadar mühim. 

Ben de artık fikirlerimin değişmeyeceği bir hayat arıyorum ama bizim
hastalığımız da başka. 

### 6

Bir süre önce evlilik danışmanına gittik. Anladığım kadarıyla *bunak doktor
reçetesi* tabir edilen usulle çalışıyorlar, bizi dinledi, dinledi ve liste
yaptırdı. Birbirimizden beklentilerimizin listesi. Bende zaten bir şey kalmamış,
kendimle ilgili bir *item* vardı listede, Yasemin'inkinde onbeş. Sonra o benim
istediğim bir şeyi yapmadığı için ben de onun istediği onbeş şeye gereken özeni
göstermedim.

Sonradan düşününce saçma bir usul bu. Birbiriyle krize girmiş insanların
beklentilerini pekiştirmeye neden gerek duyulduğunu anlamadım. Boşanmak için hiç
yoktan bahaneler veriyorsun, *bak şunu da yapmadı, bunu da yapmadı* diye.

Bunun yerine liste yaptırıp, aslında bunların karşındaki insandan daha önemli
*olmadığını* anlatmak iyi olurdu. (Ben böyle yapacak sanıyordum, listeleri
*yaktıracak.*) *Velev ki yapmadı, yine de değerli değil mi?* diye devam
etmek. Bu sayede insanların birbirlerinden beklentileri azalır ve *bunlar olmasa
da seni seviyorum* kıvamına gelirler. Öteki türlüsünden daha iyi. Ayrıca *o
istedi, bunu yapmaya mecburum, yoksa evliliğim biter* düşüncesiyle bir *iş*
haline de gelmez. Karşısındakinin ne beklediğini bilir ama *o artık bunlar
olmasa da beni seviyor* diyerek yapması da kolaylaşır.

Hasılı neden standart psikolojinin yanında bu *kişisel gelişim* edebiyatının bu
kadar revaçta olduğunu da anladım. Pek çok konuda olduğu gibi alaylı/mektepli
çatışmasında, mektepliler *daha doğru* olsa da, alaylılar daha pratik ve etkili
oluyor. Önemli olan *teorinin* iyi olması değil, bizim iyi olmamız.

### 7

Kibir insanın dünyanın kurallarını kendine göre belirlenmesini beklemesi
sayılabilir. Herkesin bağlı olduğu kuralların *başkaları* için olduğunu,
kendisinin *özel* olduğunu düşünmenin hastalık hali. Az biraz herkeste var,
olması gerekiyor, çünkü hayatı kendi merkezinden yaşamayan organizmaların
hayatta kalma şansı yok. İnsanın *kendini düşünmesi* için bu *özel olma hissi*
lazım.

Bunun hastalık hali dünyanın merkezi hissetme *ihtiyacı.* Etrafındakilerden de
bunu bekleme. Başkasından iyilik görünce *zaten kendi hakkı* olduğuna inanma,
*benim gibisine zaten nasıl daha başka davranabilirdi* hali. Başına hasbelkader
gelen kötülüklerin de dünyanın yıkılmasını gerektirecek kadar kötü olduğunu
düşünme.

Bu hislerle başa çıkmak için insanın temelde zayıf, zavallı ve genel insanlık
için çok da mühim olmayan bir duruşu olduğunu keşfetmek gerekiyor
herhalde. *Bugün ölsem kaç kişi ağlar?* On sene sonra kaç kişi ağlamaya devam
eder? Bunların ağlama sebepleri ben mi olurum, ölüm karşısında hissettikleri
çaresizlik mi olur?

Kibirli bir insan mıyım diye kendime sorduğum oluyor? Yukarıdaki sorulara *bugün
ölsem belki on kişi* *on sene sonra belki bir kişi* diye cevap
verebiliyorum. Yüz sene sonra kimse kalmaz tabii, hatırlayan da kalmaz.

İnsanın hergün toprağa basıp, bu toprağın kendinden değerli, akıllı, zengin
nicelerini yediğini tefekkür etmesinde herkes için faydalar var.

### 8
    
Dünya ters bindiğin bir arabada hakikati aramak gibi duruyor. Geçmişi
görüyorsun, olaylar oldukça seyrediyorsun, aklına gelen hayallerle
avunuyorsun. Olduktan hemen sonra bakınca olaylar ne kadar net, sonra
uzaklaşıyor, geçmiş geride kalıyor, ufalıyor ve yanındaki insanlarla bile artık
aynı olayları farklı hatırladığını hissediyorsun.

İçimde bir yıkıntı hissi olması mı gerekiyor bilmiyorum. Şu günlerde
yaşadıklarımı anlatmaya kalksam, çok laf ürer, çok laf üretilir ama *sekinet*
şöyle diyor: Ne gerek var? Anlatmanın şimdiye kadar ne faydası oldu? Sadece
kendini soğutmuş oldun, ancak şu an için yanmadığına göre bunun ne faydası
olabilir? 

İçim neden yanmıyor, *tüh* demiyorum, *neler oluyor Tanrım, neden yıkılıyoruz?*
demiyorum? Neden sanki bir film gibi gelmeye başladı bu? Cevabını tahmin
ettiğim, belki de bildiğim sorular bunlar. Ama telaffuz etmek istemediğim
cevaplar. 


