============
Sosyal Medya
============

:date: 2014-11-23 03:41:51 +0200

.. :Date:   <12004 - Sat 06:36>

Facebook hesabımı sileli (kapatalı değil, sileli) neredeyse bir yıl
oluyor. Hiç severek kullandığımı hatırlamıyorum, sildikten sonra da
dönüp bakmak aklıma gelmedi. Google+ biraz daha iyiydi, ancak Google da
harici sitelerin *otomatik* olarak oraya yazmasını sağlayan özellikleri
eklemediği için pek sevimli gelmemeye başladı. Yazı yazınca twitter'da
görünmesini sağlamak mümkün ama Google+'ta bu yok, tek tek elle eklemek
zorundasınız ve bu sağlanıncaya kadar onu kullanmayı da pek düşünmem.
Twitter da gereğinden fazla sınırlı ve *kahve muhabbetinin*
Internetçesinden daha fazlası mümkün görünmüyor. Ciddiye alıp uzun uzun
bir şeyler anlatmaya çalışan da var ama anlamak için amuda kalkıp okumak
gerekiyor sanırım. Twitter yazmanın mastürbasyonu.

Pinterest, Quora, Path gibi diğerlerini çok kullanmadım. Quora biraz
daha *konulu*, diğerlerinin ne olduğundan haberim yok. En çok
kullandığım *sosyal medya*, şu sıralar Stack Exchange ve onu da sadece
okuyorum.

Internet'in aldığı hal çok acı, acınacak bir hal. Bloglarla mı böyle
oldu, yoksa sayfaların altına *yorum* yazmayı icad edince mi sapıttı,
yoksa zaten böyleydi de biz mi büyüdük bilemiyorum. Her tarafın reklam
olduğu, insanların sayıyla alınıp satılan bir meta haline dönüştüğü,
azıcık kalmış dikkatimizi kendine yönlendirmek için canhıraş
saçmalıklarla dolu bir yer. Sayfayı açıyorum ve daha yazısını okumak
nasip olmadan kendisini *layklamamı*, abone olmamı, öpüp koklamamı
istiyor.

Internet kötü bir ticarethaneye dönüştü. Ellerinde imkan olsa kolumuza
yapışacaklar layklamamız için. *Layk değil* sevgili siteciler,
hanutçuluk hiçbir zaman layklanacak bir şey olmadı, haberiniz yok mu?

Bir açıdan iyi, çünkü fazla zaman öldüremiyorsunuz ama gerçekte hayli
kötü, çünkü insanlığın *iletişimdeki en büyük keşfi* buraya kadar
sanırım. Bundan sonrası da daha iyi görünmediğine ve Internet işleri
reklam haricinde bir gelir kaynağı geliştiremediğine göre, *geri
dönüştürelemez* bir kaynak olan insan ilgisini daha fazla paylaşmak için
savaşmaya devam edecekler. Bu arada sosyal medya denen şey de insanların
paylaştıkları bilgilerini kullanıp, onlara en ihtiyaç duymadıkları
şeyleri ihtiyaçlarıymış gibi pazarlamak için didinecek. Bir yerde
insanlar her şeyden olduğu gibi, Facebook'tan da, twitter'dan da bıkacak
ve eminim daha da uyuz ve saçma sosyal ağlar ortaya çıkacak ve
dikkatimizi çalmaya çalışacaklar.

Birileri de saftirik saftirik, Internet'in ifade özgürlüğüne katkılarını
konuşmaya devam edecek. Tabiyy, ikiyüz milyon twitter kullanıcısının
ortalık yerde bikbiklemesi hakkaten özgürlük olabilir ama *ifade* bunun
neresinde, kestiremiyorum.
