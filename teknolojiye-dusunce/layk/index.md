---
categories: 
    - Teknolojiye Düşünce
tags: 
    - Internet
    - sosyal medya
    - 
title: Layk
author: Emin Reşah
date: 2011-03-07 11:28:16+0200
modified: 2014-11-23 03:41:51 +0200
expiryDate:
dp: 15294
featured_image: /images/header-76.jpg
---

Internet sözkonusu olduğunda kendimi yaşlı hissediyorum. 3600 baud modemle
üniversite numaralarını arayıp _Uçbirimde_ komutlar yazarak Internet'e
bağlanılan ve "bedava eposta hesabı"nın *haber değeri taşıdığı* zamanları
hatırlıyorum.  33.6K ile bağlanmaya başladığımızda çağ atlamış gibi olmuştuk.

Bu yazıyı 14Mb'lik kablosuz hattan gönderiyorum.

O zamandan beri değişen sadece teknik imkanlar olmadı. Internet'in demografisi
de değişti. *Normal* insanlar çoğunluk oldu. Günlük hayatın sosyalliğini buraya
taşıdılar. Ben günlük hayatta olduğu gibi burada da bu sosyalliği kendim için
pek *faydalı* bulmadım. Kaçmadıysam da, *çünkü ben göründüğüm gibi değilim,
aslında insanları severim*, dahil olmak da istemedim. Eski günlerin mail
gruplarındaki amansız kavgaların yerini bir videonun altında *dingelip* geyik
yapmak aldı. O email gruplarından “senin adın da nilüfer, benim adım da
nilüfer, ah ne kadar güzel” yazanlar olduğu için ayrılan ben, şimdi çoluk
çocuğun birbirine eşekli videolar gönderdiği muhitlerde isbat-ı vücud eylemek
zorunda kaldım.

Velakin Internet'in yeni adabı muaşeretine alışamadım. Bunlardan biri de,
itiraf gibi olacak, gördüğüm video, resim, yazı vs.‘yi *layklama* adeti.
Sevdiğim şeyler olsa bile --ki çoğunlukla oluyor, zaten sevmediğim insanları
takip etmiyorum-- layklamak aklıma gelmiyor, aklıma gelse de, bunun getirdiği
*akşam oturması* tadı, *birbirimizi layklayalım* duruşu hoşuma gitmiyor. Bende
böyle garip bir *asosyallik* var ve bunu yenmek için kendimi zorlamam
gerekiyor.

Bir zamanlar başka bir blogda yazdıklarıma gereğinden fazla *ayy çok güzel*
yorumu almaya başlamıştım. Bunun beni rahatsız ettiğini farketmem uzun sürmedi.
Kendi yazdıklarını çok seven bir insan değilim. Çoğunlukla _mecburiyetten_
yazıyorum, bir çok zaman *söylediklerimi söyleyen biri olsa da ben de artık
yazmayıp işime baksam* dediğim oluyor, ancak herkesin çeşitli hastalıkla malül
olduğu yerde benim de yazmak gibi bir hastalığım var ve bunu gereğinden fazla
ciddiye almak, *ayh ne güzel yazmışım* demek, komik geliyor. *Layk* o günleri
hatırlatıyor sanırım biraz da.

Layklamışsam bunu genelde *sonradan bulması kolay olsun* diye yapıyorum.
İşaretlemenin başka bir şekli.

Internet'in sosyal kurallarından biri olduğunu kabul etmekle beraber,
arkadaşlarımdan, eğer benden böyle bir beklentileri varsa, lütfen kusuruma
bakmamalarını rica edeceğim. *Layk* neslinden değilim. Dinozor sayılırım ve
yeni adetlere alışmak beni hayli zorluyor. Dedelerin sığındığı şemsiyeye
sığınıp, bazı kusurlarımın hoş görülmesini bekliyorum.
