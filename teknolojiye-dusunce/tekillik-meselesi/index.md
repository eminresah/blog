=================
Tekillik Meselesi
=================

:date: 2014-11-23 02:18:14 +0200

.. :Author: Emin Reşah
.. :Date:   12747

.. role:: math(raw)
   :format: html latex
..

Gelişen Yapay Zeka'nın, insan zekasını geçtiği noktaya İngilizce'de
*`Singularity <http://en.wikipedia.org/wiki/Technological_singularity>`__*
(*Teknolojik tekillik*) adı veriliyor. İnsan zekasından daha gelişmiş
böyle bir zekanın, kendisinden daha da gelişmiş bir zeka üretmesinin
kısa süreceğini ve bu şekilde devamlı gelişen bir zekanın, sonunda
*tarihin* (daha doğrusu, *insan günlerinin*) sonunun geleceğini
söylüyorlar.

Geçenlerde `Charlie Stross'un blogunda, Ramez Naam tarafından yazılan
bir
yazıda <http://www.antipope.org/charlie/blog-static/2014/02/the-singularity-is-further-tha.html>`__,
2040 civarında beklenen bu *tekilliğin*, daha geç ortaya çıkabileceğini
anlatılıyordu. *İnsan zekasını geçmek* mümkün olsa bile, bundan sonraki
adımların o kadar da kolay olmayacağını söyleyen bir yazı bu.

Bir yandan korkutan, bir yandan kaçınılmaz görünen bir gelecek.
Halihazırda insanların yapay zeka deyince mutlu olmasını anlıyorum,
hayatlarının kolaylaşacağını düşünüyorlar ancak bu kolaylaşan hayatların
anlamını kaybetme eğilimine gireceğinin farkında değiller. Robotların
*isyan* etmesi gibi, *isyankar ergen senaryosu* değil bu, hayatın gayet
sıkıntısız hale gelmesinin getirdiği bunalmışlık ve robotların
düğmesinin kimin elinde olacağına dair endişe.

Bu endişe biraz *fazla* gelebilir: Şu anki robot sistemlerimiz, üç
yaşındaki çocuk mertebesinde bile konuşma yeteneğine sahip değil.
*Otonomobil* gibi yeni teknolojilerin, insanda, *şuurlu robotlara az
kaldı* etkisi uyandırması normal ancak onlarla sohbet etme imkanımız
hala yok. Söylediklerimizi hatasız yazıya çevirecek kadar bile *akıllı*
değiller hala.

Robotların ve insanın ihtiyacı aynı: Enerji. İnsanı sınırlayan,
robotları da sınırlıyor. Ortaya çıkacak *şuurun*, bütün arzı ağ gibi
elinde tutan tek bir yapay zeka olması muhtemel, *Tanrı gibi* bir şey
zaten bekledikleri ancak insanların önemli avantajı, benzer zihni
kapasiteye sahip 6 milyar civarında örneğinin olması. İnsan beyni,
bilgisayarlara nazaran çok daha az elektrik harcıyor ve bu sınırlama
onların gelişmesinin önündeki en önemli sınır olacak.

Sonsuz bir zekanın güneşin enerjisini tamamen soğuran bir robot inşa
edebileceği söylenebilir. Güneşin çevresine bir `Dyson
küresi <http://en.wikipedia.org/wiki/Dyson_sphere>`__.

Ancak başka bir problem de şu: Son ikiyüz yılda organizasyonlar
konusunda öğrendiğimiz şey, birbirinden bağımsız aynı hedefe yönelik
hareket edebilen birimlerden oluşan organizasyonların, tek bir noktadan
idare edilenlere nazaran çok daha sağlam ve dayanıklı olduğu. Bu
dayanıklılık ve ekonomik beyinler, insanlara robotlarda olmayan önemli
avantajlar sağlıyor. Güneşin çevresine Dyson Küresi inşa edip, tüm
enerjisini talep eden bir robotun, bu ekonomik ve adaptasyon kabiliyeti
yüksek canlılarla başa çıkması gerekecek.

Naam yazısında, matematiksel bir problemden bahsediyor. Bu da *2 kat
büyük beyni tasarlamanın*, *4 kat fazla emek* isteyebileceği ve
problemin *üstel* olduğuna dayanan bir görüş. Problem *lineer* bir
problem değil, 1 birimlik zekanın tasarlanması 1 saniye alıyorsa, 10
birimlik 1000 saniye, 100 birimliği 1.2 \* :math:`10^30` saniye, 1000
birimliği :math:`10^300` saniye alıyor. Kainatın yaşının 4.3 \*
:math:`10^17` saniye olduğunu düşünürseniz, *kendini geliştiren zekanın*
da sınırlı bir zeka olması ihtimali kuvvet kazanıyor.

Müstakil robotların değil ama insanı değiştiren, onun yeteneklerini
artıran robotların gelişimine şahitlik edebiliriz. Elimizde zaten mevcut
bunlar, yapmak istemediğimiz işleri onlara yıkmayı seviyoruz ve
yeteneklerini de bu yönde geliştiriyoruz. Ancak bizim onlara
bağımlılığımız ölçüsünde, onların da bize bağımlı olma ihtimali var
çünkü insan beyninin dünya şartlarındaki *kendine yeten zeka*
probleminin *optimum çözümü* olması muhtemel.

On sene önce, bende çok daha büyük bir korku uyandırırdı robotlar.
Şimdilerde asıl korkum, insanlığın bir *anlamsızlık buhranına*
sürüklenmesi. Böyle bir buhranın, 20. yüzyıl başındaki modern dünya
buhranından daha yıkıcı sonuçları olabilir. İnsan hayatına bir anlam
atfedemezse, yaratır ve bu yarattığı anlam, her zaman ahlaklı ve iyi bir
anlam olmayabiliyor.
