=================
İbretlik Paylaşım
=================

:date: 2014-11-23 02:18:14 +0200

.. :Author: Emin Reşah
.. :Date:   12742

Internette limon fotoğrafı arıyorum. Çekici bir limon fotoğrafı lazım.
Hey.

--------------

`Şuradaki yazıyı <http://zbetul.tumblr.com/post/87782291367/>`__
okuyunca *geçen günkü yazıyla* alakalı bir açıklama gerektiğini
hissettim. Yazıda linki verilen video *13 gün önceki bir yazıyla* ve
hatta *740 gün önceki başka bir yazıyla* daha alakalı geldi, onu da
belirteyim.

Z. Betül hanımın alıntıladığı twitlerin *paylaştıklarınızı bulamayan da
var* temasından etkilenemedim. Sosyal medya ve içeriği, bana daha çok
sigara içenleri hatırlatıyor. Sigara içmeye imrendiğim kadar imreniyorum
oradaki yemek fotoğraflarına veyahut gidemediğim tatillere. *Herkes ne
kadar mutlu, herkes ne kadar gezenti, ben şu daracık odada çalışmak
adına pişerken* diye bir düşünce gelmiyor aklıma.

Aslında itiraf edeyim, bir yerlere gidip, bir şeyler paylaşmak *zorunda*
hisseden insanlara sanırım biraz acıyorum. Asıl imrendiklerim
kendilerinden hiç haber alamadıklarım.

Size bir ipucu da vereyim mi: Sosyal medyada boy göstermenin, ne
paylaşıyorsanız paylaşın, bir *yalnızım* telmihi vardır. Burada fazla
konuşmak, *gerçekte konuşacak kimsem yok* anlamına gelir. Yemeğin
fotoğrafını çekmek aklına geliyorsa, ya aç değilsindir, ya yemekte pek
iş yoktur. Kullandığın tableti durup durup övmek zorunda kalıyorsan,
aslında pek de işine yaramıyordur. Hayatta *işini gören* nesnelerin
orada olduğu anlaşılmaz, anlaşılıyorsa, ya işi yoktur, ya arızalıdır.

Hasılı (bloglar vs. de dahil olmak üzere) sosyal medya bana genel olarak
bir *mutsuzlar tekkesi* gibi görünüyor. Burada birbirimizi avutmaya
çalışıyoruz.

İnsanın *kafa dengi* birilerini bulması zor. Sosyal medyanın zaten
varolan ilişkileri sürdürmeye bir faydası var, ancak orada *yeni
arkadaş* edinmek, gerçek hayatta edinmek kadar zor. On seneden fazladır
yazıp duran biri olarak, *canlı* görüştüğüm arkadaşların hukuku her
zaman farklı.

/Başkalarını imrendirmek/ konusunda da eskisi kadar hassas değilim ve
düşündükçe, kimin neye özenme ihtimali olduğunu bilmediğimi
farkediyorum. *Hayranları* görsün diye oğlumun fotoğrafını
paylaştığımda, (çeşitli sebeplerle) çocuk imkanı olmayan birilerini
imrendiriyor olabilir miyim? Günde şu kadar yürüdüğümü söylediğimde,
yürümeye imkanı olmayan birini özendiriyor olabilir miyim? Evlendiğimi
söylediğimde, o hafta içinde nişanlısından ayrılmış birini üzüyor
olabilir miyim? Falanca kursa gittiğimi, filanca dersi aldığımı,
fişmekanca şeyleri çalıştığımda, bunlara zaman veya imkan bulamayan
birinde üzüntü olabilir miyim?

Olabilirim, evet.

Bunlar, hatta, (şahsen mide bulandırıcı gelen) yemek fotoğrafı veya
malak gibi güneşin altında yattığını paylaşmaktan daha *sorunlu*
gelebiliyor. *Geçen gün şu kadar km yürüdüm* derken, burayı takip
ettiğini ve yürüyemediğini bildiğim bir arkadaşım yüzünden baya yaz/sil
yaşadım. Sonunda birilerini harekete teşvik edecekse anılmasının iyi
olduğuna kanaat ettim ve kendimi onun yerine koyduğumda, birinin benim
yüzümden yazısını değiştirmesinin de zor geleceğini düşündüm.

Beynimizin sosyal merkezlerindeki civatalar yerindeyse, hiçbirimiz bir
köre gidip, *abi, manzarayı bir görsen, müthiş* demeyiz. Sosyal medya
dediğimiz hadisedeyse, 500 kişiye birden konuşunca, bize gayet normal
gelen bir durumun, birisi için ulaşılmaz olma ihtimali hayli yüksek. O
halde ne yapmak lazım?

Ya susacak ve hiçbir şey konuşmayacak ve yalnızlar tekkemizin ufak da
olsa bir avuntusu olmayı bırakacaksın, Ya tamamen soyut ve kimse için
hiçbir şey ifade etmeyen laflar edeceksin ve en fazla sivrisinek gibi
sinir bozacaksın. Ya da birilerinin moralini bozma ihtimali de olduğunu
kabul edip, makul ölçülerde kendinden ve dünyandan bahsedeceksin. Bu
bahsettiğin dünyanın ne kadar basmakalıp veya ne kadar ilginç olduğuna
başkaları karar verecek. Onlara zor gelen şeylerin de mümkün olduğunu
söyleyeceksin ve onlar da oraya ulaşmak yol arayacak. Rasyonel toplamda
zor ve sıkıntılı bir mesele olan çocuk büyütmenin güzel taraflarından
bahsedeceksin ve birileri de o tuzağa düşecek. (Kehkeh!) (*Efendimiz
Ali* yüzünden gece pek uyuyamadığımı söylemiyorum, bak.) Güzel yerleri
gezecek ve bize anlatacaksın ve biz de belki bir gün gideceğiz. Benim
çekemediğim cinsten fotoğraflar paylaşıp, gözümün önünü daha iyi
göstereceksin.

Ha, paylaşa paylaşa ancak yemek fotoğrafı, işten şikayet, hayattan
bezmişlik, arabanın tekeri, telefonun pili, bilgisayarın kablosunu
paylaşıyorsan da, ne yapalım. Tekkemizde sana da yer var, ama imreniyor
muyuz diye sorarsan, işte orası biraz şüpheli.

--------------

Limon fotoğrafı koysam, pankreası alınmışları üzer miyim acaba?
