===================
Sosyalleşme Medyası
===================

:date: 2014-11-23 02:18:14 +0200

.. :Author: Emin Reşah
.. :Date:   12730

Geçen gün twitter'dan bunalmış ve herhalde bulanmış bir arkadaşla
konuştuk. Twitter'ı sadece duyuru amaçlı kullandığım için artık bende
eski etkisi yok. Bir ay kadar önce, şöyle bir bakmak için hesapları
yeniden açtım ama programı telefondan silmem üç gün sürdü. (Çok merak
ediyorsanız, en son kullandığım hesap
`@harfzen <http://twitter.com/harfzen>`__ idi.)

Twitter şeker gibi. İnsan yedikçe acıktırıyor. Alışınca onsuz
yapamayacağını düşünüyor. *Dünya bir tarafa akacak ve ben haberim
olmadığı için buralarda kalacağım* gibi hissediyor.

Böyle olmadı. Önemli olayları gazetelerden takip ediyorum zaten. Onları
da yavaş yavaş azaltıyorum, çünkü memlekette günde bir iki önemli olay
var, onları da bir şekilde duyuyor insan. Takip ettiğim birkaç yorumcu
var, onlar yazınca da haber almış oluyorum. Tüm olayların, tüm
ayrıntılarıyla ilgilenecek kadar *havadan zamanım* yok. Bir adım geriden
bakınca, bütün bu medya ve siyasetin tiyatrodan ibaret olduğunu kavramak
da zor değil.

--------------

Bu yazıları oradan takip edenler var diye
`@eminresah <http://twitter.com/eminresah>`__ hesabını kapatmadım. Takip
ediyorum diye takip eden varsa diye zamanında herkesi silmiştim.
İletişim sözkonusu olduğunda, giderek eski kafalı bir insana
dönüşüyorum. İnsanlar birbirleriyle her türden zımbırtılar vasıtasıyla
haberleşiyor, adını bilmediğim türlü türlü iletişim programları var. En
son WhatsApp kurdum ve onun da teknik bazı taraflarına uyuz olduğum için
kaldırdım. (İki telefonda aynı anda kullanamıyorsunuz ve benim aynı SIM
kartlı iki telefonum var.) Çok Merak eden telefon ediyor zaten. Onbeş
senedir aynı telefon numarasını, on senedir aynı epostayı kullanıyorum
ve birinin bana ulaşmaya çalışıp da ulaşamadığı hiç vaki değil.

Geçenki *kaldırma* seansımda, telefondan Tumblr ve Instagram da *getti*.
Birincisinde `4cümle <http://4cumle.org>`__ için bir şeyler yazıyordum,
ikincisinde de arada sırada fotoğraflara bakıyordum. Elim fazla alışınca
kaldırıyorum. Instagram fotoğraflarını `IFTTT <http://ifttt.com>`__
vasıtasıyla epostadan, Tumblr'da okuduğum blogları da RSS yoluyla takip
ediyorum. Şimdi sadece `Reddit <http://reddit.com>`__ ve
`Quora <http://quora.com>`__ kaldı ve elim ikisine de çok sık gitmiyor.
Bir de `Google+ <http://google.com/%2BEminRe%C5%9Fah>`__ var ama
Google'a da Reader'ı kapattığından beri pek muhabbetim yok ve zaten
*asosyal medya* sayılacak kadar boş.

--------------

Dışardan bakınca sosyal medya, insanların zararlı olduğunu bildikleri,
ancak bırakamadıkları şeylere benziyor. *Şeker gibi* dediğim o. *Boş
kalori* gibi *boş enformasyon* bu da, biri göbeğimi büyütüyor, biri
kafamı. Kafamın içi doluyor ama bu bilgiyi kullanıp daha iyi bir insan
olamıyorum. Fazla şekerin uzun vadede daha enerjik yapmadığı gibi.

--------------

Biriyle yarım saat bir yerde kahve içmeyi bütün bu *asosyal sosyalliğe*
tercih ederim. Beni sadece buradan takip eden biri bile, mesela, bir
eposta atıp *Bursa'dayım ve dertlerimi dinleyecek biri lazım* dese,
zaman ayırmaya çalışırım ama aynı dertleri sabah akşam sosyal medyadan
boca edince, sıkılıyorum.

--------------

Profesyonel olarak bu mecralarda boy göstermem gerek. Web'deki
programlara *sosyal medya araçları* eklemek lazım. Bunun için de
herhalde, hepsini bir şekilde kullanmaya devam edeceğim. Ancak bu tür
iletişime çok değer vermediğimi de itiraf ediyorum. Bu sosyal mecraların
*parasını veren* şirketlerin de, kullanıcıları nasıl gördüğünü az çok
biliyorum. Televizyon gibi, buraları seyredenler değil de, zamanının
hayli büyük kısmını bu *başkalarının mecrası* için içerik üretmeye ve
takipçi kazanmaya çalışanlara hayret ediyorum. Gerçekten *fenomen* bu
insanlar.

Bundan önceki medya türlerinde, içerik üretmek önemli bir gider
kalemiydi. Gazeteyi/televizyonu reklamlardan kar etmek için ayakta
tutanların, okunabilir/seyredilebilir bir içerik sunması şarttı. Sosyal
medya bu kısmı da bedavadan hallediyor. İnsanların dinlenilmeye karşı
zaafından faydalanıp, ödül olarak (neresiyle takip ettiğini aslında
bilmediğimiz) *takipçiler* veriyor.

İnsanlar bir safhadan sonra sıkılacaktır. Reklamverenler de zamanı fazla
bol insanların reklam hedef kitlesi olarak pek uygun olmadığını
anlayacaktır. Televizyonun ciddi bir mesele olarak hayata girip, *aptal
kutusu* olarak çıkması gibi, *sosyal medya* da, diyelim 5 sene sonra
bugünkü yerinde muhtemelen olmayacak.
