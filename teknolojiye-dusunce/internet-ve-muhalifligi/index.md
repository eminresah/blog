---
title: Internet ve Muhalifliği
lastmod: 2014-11-23 03:41:51 +0200
date: Sun, 18 Oct 2009 15:56:22 +0000
dp:
---

Lord Byron'ın sözü varmış, "şiir sadece boş oturanları meşgul etmeli"
diye... Bugün için sözün başındaki "şiir"i silip, "Internet" yazmak
gerektiğini düşünüyorum, durup durup kendimi çeşitli şekilleriyle
sosyalize etmeye çalıştığım her defasında bunun tab'an boş bir iş
olduğuna daha fazla kanaat getiriyorum. Internet bir nev'i emekli -veya
erken emekli- kahvesi gibi geliyor bana. İtiraf ediyorum, bugün Internet
kapansa, hayatımın önemli bir parçası eksilmiş gibi hissetmem.

94'tü herhalde Internet'le tanıştığım, belki biraz daha sonra ama 96'dan
beri hemen her gün kullandığımı sanıyorum. Belki 95'ten beri. O zamanlar
günlük yoktu hayatımda, olmamasının sebebi de Internet'ti bir nev'i.
Değişikti o zamanlar, hatta 2004 civarına kadar Internet'in gerçekten
farklı geldiğini düşünüyorum, belki biraz daha sürmüştür, 10 yıl kadar
diyelim. Ancak bugün, dedim ya, tekrar tekrar girip "neler oluyormuş"
diye baktığımda, en kalitelisi de dahil hiçbirinin hayatımda mesela
bir yakınımın gripten öksürmesi kadar önemi olmadığını, "sahi"
arkadaşlarımın hiçbirinin yerini, Internet hayaletlerinin
dolduramayacağını farkediyorum. Sahi arkadaşlarımla hemen hiç buradaki
konuları paylaşmıyor olsam da buradakilerin
kıymeti harbiyesi yok.

Giderek büyüyen, ilk girenlere büyüleyici gelse de giderek aynılaşan,
aynı garip kazak tasarımları, şeker tokalar, garip saçlı gruplar, güzel
fotoğraflar ama çok fazla sayıda güzel fotoğraflar, dinlemeye tüm ömrümü
versem bitmeyecek müzikler, insanda hemen her zaman aynı tadı bırakan
YouTube görüntüleri, aynı siyah sitelerde aynı kırık program şifreleri,
"aa ne güzelmiş" deyip on saniye sonra unutacağınız envai çeşit
zımbırtı, "aa ne kadar doğru" deyip hayatınızda hiçbir şeyi
değiştirmeyecek doğrular, derin fikirler, ucuz küfürler, hasılı
iletişimin kolaylaşması ve elbette ucuzlaşmasının getirdiği sahte bir
dünyanın zembereği boşalmış insanları ve onlara yardım ve yataklık eden
makineleri... Erken gittin diyorum Lem'e hayalimde, erken geldiğin için
şanslıydın ve korktuğun geleceğin gerçekleştiğini görmeden gittin.

Internette en sıkıldığım şeylerden biri, onu gereğinden fazla ciddiye
alan insanlarla karşılaşmak. Bir şeyler için imza topluyorlar,
Internet'te sansür olmasın, mesela, olmasın canım kardeşim, tabi,
prensipte anlaşıyoruz. Ancak diyorum ki, bu Internet dedikleri şey imza
toplanarak kurulmadı, burada "devrim" yapıp, ortalığı daha
demokratik/adil/güzel hale getireceklerini düşünen arkadaşlar da önemli
bir yanılgı içindeler, insanların Internetlerini "bile"
bırakamayacakları bir dünyada hiç kimse hiç bir şekilde içinde bulunduğu
düzeni değiştiremez. Internet, bugünkü haliyle bir "hali vakti yerinde
insan oyuncağı"dır ve bu haliyle onun içinde "muhalif" olduğunu sananlar
bile, aslında muhalif oldukları şeye hizmet etmektedir. Eğer ben
Internet üzerinden düzenin değişmesi gerektiğini "haykırıyorsam", bu
ancak düzenin Internetinin daha da kemikleşmesine yardım eder. Hepsi
kablolarına muhtaç ve (polisin, askerin vs.'nin bile değil) telekom
şirketinin insafına bakan muhalifler, gülünecek bir şey aslında.

Kıçını kaldırıp kitap okuyacak dermanı yok ama bıraksan yarın devrim
yapacak, misal, veya çok sevdiği peygamberinin (sanırım gayet sıkıcı
gelen) sözlerini okumak yerine, onun adını saygısız yere ağzına
alanlarla kavga ve cihad edecek, veya şu veya bu. Evet, Victor Hugo'nun
sözüydü, "Orduların işgaline direnmek mümkündür ama zamanı gelmiş bir
fikre asla", belki zamanı gelmiş fikir için de bir kuluçka makinesi
olabilir Internet... Ama zamanı gelmiş fikir yok ki; okuduğum, hemen
hepsi zamanı geçmiş, bayatlığı bile bayatlamış fikirler. Liberaller aynı
şeyleri söylüyor ve bu zaten düzenin kendisi demek, insanların
düşüncelerini yönlendirmek mümkünse düşünce hürriyetiyle elbette bir
sorununuz olmaz; muhaliflerinse Internet üzerinde söyleyecekleri aslında
pek bir şey yok, çünkü kim ne derse desin, belki kendimi tekrar ediyor
olacağım, ama Internet ancak kapitalizmin ev sahipliğinin fikir sofrası
olabilir, oraya gelen o sofranın adabını kabul etmiştir ve bu adap size
muhalif gibi görünmenize imkan verirken, Internet'in fişini çekmenize
imkan sağlamaz.

Guy Fawkes geldi bir de aklıma şimdi. Internet tiyatrosunun fişini
çekecek ve sonra bunu neden yaptığını gösterebilecek biri olmak geldi.
Bunu yapabilir misin? Parlamento binasının altına bomba koymaktaki
hikmeti anlamayan, Internet'in olmayıvermesindeki duruşu kavrayamayan
adam, her hücrenden bilgi aksa, her cerihandan hilaf boşansa neye yarar?
