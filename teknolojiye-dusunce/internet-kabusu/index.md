===============
Internet Kabusu
===============

:date: 2014-11-23 03:41:51 +0200

.. :Author: Emin Reşah
.. :Date:   12776

(Geçen hafta) Geçen haftanın iki büyük haberi vardı. Birincisi
Facebook'un kullanıcılar üzerinde bir deney yaptığını ve insanların
*timelineda* gördükleriyle, düşünceleri arasında bir bağ olup olmadığını
araştırıp, yaklaşık %1'lik iyi veya kötü korrelasyon bulunduğunu
açıklamaları oldu. 680.000 kişiyle yaptıkları bir araştırmada,
insanların gördüğü iyi *postları* artırınca, %1'den az bir kısmının
paylaştığı düşünceleri iyileşiyor ve yine aynı şekilde kötü paylaşımlara
maruz kalanların mesajları da kötüleşiyormuş.

%1 ufak gibi görünüyor ancak, 680.000'in %1'i 6800 kişi eder ve bu kadar
insanın düşüncelerini değiştirebilmek önemli bir güç. Dahası burada,
sadece kelimelerin *negatif* veya *pozitif* olduğuna dair bir
sınıflandırma var ve araştırmanın tabiatı gereği fazla *sofistike*
yöntemler yok. Facebook böyle bir araştırma için eleştiri aldı ancak
psikolojik araştırmalardaki *rıza şartına* uymadığı için. Yoksa
anladığım kadarıyla, kimse onun böyle bir hakkının varolmadığını
düşünmüyor. İntihar sınırındaki birinin düşüncelerini daha kötüleştirip,
onu intihara daha da yaklaştırmak önemli bir sorumluluk ve bu 680.000
kişiden biri için bile böyle bir olay vuku bulmuş olması skandal
sayılır. (Olmuş mu, olmamış mı, bilemiyoruz, ortalıktaki veri anonim.
İntihar edenlerden biri bu deneye maruz bırakılmış mıydı?)

Facebook kullanıcılarını, bir deneyde *video* veya *fotoğraf* arayan
farelere benzeten bir karikatür çizerdim, yeteneğim olsaydı. Bütün
sosyal medya buna benzer araştırmalar üzerine kurulu, en azından size
ilgi duyma ihtimaliniz olan reklamları sunmak için kullandığınız
kelimeleri takip ediyorlar ancak Facebook kadar bu işi *bilime* dökmüş
kimse yok.

İkinci kötü haber (Amerikan Milli Güvenlik Ajansı) NSA'den geldi. Bir
Alman haber programında, NSA'in kullandığı bir programa ait bir kod
dökümü yayınlandı ve NSA'in mesela Linux Journal gibi veya Internette
anonimlik sağlayan Tor projesi gibi yerleri ziyaret eden IP'leri ve
kişileri takip ettiğine dair bilgiler vardı. Bu kod dökümünün Edward
Snowden'den mi, yoksa ikinci bir *fısıltıcıdan* mı kaynaklandığı henüz
açık değil ancak görünen, NSA'in (kendi iddiaları aksine) Internet
kullanıcılarının attığı her adımı ve yazdığı her kelimeyi takip ettiği.
Bunun için kaynakları var, büyük şirketlerde gerekli irtibatları mevcut
ve isterlerse, kendilerini *Man in the Middle* (Aradaki Adam)
yöntemleriyle Google kılığına sokacak becerileri var. Yani kısacası
Internette izleniyorsunuz.

Bu bilmediğimiz, tahmin etmediğimiz bir haber değil ancak
bilgisayarınızı nasıl daha güvenli hale getireceğinizi araştırırken,
*daha şüpheli* hale gelmek hayli can sıkıcı bir durum.

Internet gençliğimizde bir rüya gibi görünüyordu. Şimdi onun bir kabusa
dönmeye başladığını görüyoruz. Bir silah, devletler ve büyük şirketler
elinde insanı daha da zayıflatan ve onun tüm *zihin* kapasitesini
akamete uğratan bir silah. Bu büyük organizasyonlar uğruna ekonomik
değerinden başka kıymeti harbiyesi olmayan, ancak konuşarak bu ekonomik
değeri de artırdığı için konuşmasına izin verilen canlılarız biz.
Lemmingler.

Böyle haberleri okuduğumda, zaten bir *aşk-nefret* ilişkisi yaşadığım
Internet'in fişini hepten çekip, uğruna yirmi senemi ayırdığım mesleğimi
de rafa kaldırıp, bir kasabada zahirecilik yapıp, yazılarımı da elle
yazmaya niyet ediyorum. Velakin, işte, insan zamanın buyurduğu şartların
kölesi ve bu şartlar da bugün bize, her ne yapıyorsak, Internet'te
yapmaya mecbur bırakıyor.

Türkiye'de bu konu, gerek memleketteki güvenlik kuvvetlerinin
beceriksizliği, gerek insanımızın zaten hayli tahmin edilebilir (ve
sıkıcı) olmasından dolayı o kadar derin olmayabilir. Bu konularda da
geriden geldiğimize eminim. Bir arkadaş vardı, *güvenlikçi*, ilgili bir
daireye atanmadan kursa göndermişler, bilgisayar diskinin imajını nasıl
alacaklarını anlatmışlar. Ballandıra ballandıra bunu anlatıyordu, *8
tane program var* diye. *Hassas bilgilerimin olduğu disklerim genelde
şifrelidir* diyip de hayallerini yıkmadım. Çok merak ediyorum, mesela
Başbakan'ın veya hassas konumdaki insanların bilgisayarların erişmek ne
kadar zor, *NSA onaylı* Windows mu kullanıyorlar. Benim bilgisayarlarım
(tamamen önemsiz bilgiler içerdiği halde) taşıdığı güvenlik kadar
güvenli olduklarını sanamıyorum. (İçinde *ne olduğunu açıp
okuyamadığınız* program olan hiçbir bilgisayar ve telefon güvenli
değildir. Telefonların içinde baz istasyonlarıyla iletişim kuran
modülleri tamamen kapalı kodlu olduğu için, *isteyene* tamamen açık
olduğunu düşünebilirsiniz.) Ondan sonra, vay efendim, odadan böcük
çıktı.

Adamın birinin *bizi bürokrasinin şerrinden verimsizliği korur* diye bir
sözü vardı. Şimdi bu verimsizliği bilgisayarlar yoluyla, Internet'te
veya telefonda kullandığınız kelimeleri *kötü insanların* kelimeleriyle
karşılaştıran programlar vasıtasıyla izale etmeye çalışıyorlar. Takip
ettiğim *Reddit* gibi yerlerde, insanlar *isyan hakkından* bahsetmeye
başlamış ancak bu sefer durum öncekilere nazaran biraz değişik. İsyan
etmek için kaybedecek bir şeyin olmaması lazım, ancak isyancılarımızın
kaybedeceği (Internet gibi) çok şey var. Bakalım sonunda, bu sosyal
sinir ağları, bizi nasıl büyük makinenin daha yağlı ve daha sessiz
dişlileri haline getirecek?
