---
title: İrade
---

## Tecavüz Ne Demek?

Julian Assange'ın Ekvador elçiliğine sığınmasını takip ediyor musunuz?
Memleketimizin içinde bulunduğu *harb-i umumi* ortamında kaçırdınız mı?
Kendisine yönelik ithamlar *örtülü WikiLeaks davası* olarak görülüyor
bazılarınca, bazıları da [tecavüz
tecavüzdür](http://www.guardian.co.uk/commentisfree/2012/aug/21/everyones-talking-about-rape)
demekte.

Bu olayın bir süre önceki Roman Polanski ve Dominique Strauss-Kahn
olaylarına benzer tarafları var, sanırım Ebedi Şef'in tabirine benzer
şekilde *erkek milletinin her şey, cesur gazeteci, büyük yönetmen, Dünya
Bankası başkanı olabileceğini ama uçkuruna hakim olamayacağını*
anlatıyor bunlar.

Evvelen adında *tecavüz* geçen hiçbir olayda erkek tarafını tutmadığımı
yazarak başlayayım. Bu adamlar cezaları neyse çeksinler. Onunla ilgili
bir sorunum yok. Kimsenin şahitliği, kefilliği, komplo teoriciliği için
zaman ayırmam.

Bununla beraber bu gibi olaylarda, *efradını cami' ağyarına mani* bir
kriter bulmanın da hemen hemen imkansız olduğunu görmek lazım. *Tecavüz
nedir* dediğinizde otomatik bir cevap vermek mümkün, velakin bu cevabın
pek de ikna edici olmadığından herhalde, insanlar böyle olaylarda *ama
ama* ile başlayan cümleler kurabiliyor.

*Kadının gönlü razı değilse tecavüzdür* herhalde uzlaşabileceğimiz bir
kriter. Yaşı küçük olanların *gönlü razı* olması mümkün olmadığı için,
otomatik olarak tecavüz oluyor. *Ama razıydı* demek bir savunma olmuyor.
(*Yaşı küçük* her ülkede farklı olabilir, pek araştırmadım ama bizdeki
herhalde 18.) Böyle genel bir tanım herkesi ikna edebilir.

Ancak burada iki sorun görüyorum: Birincisi yaş sınırı herkesin *doğal*
olarak kabullenebildiği bir sınır değil. 8 yaşın küçük olduğunu
rahatlıkla söyleyebilirsiniz ama *16 yaş cinsellik için küçük müdür?*
sorusuna herkes aynı rahatlıkla cevap veremez. Uzun gri bir bölge var ve
*zorlama* olmadan tecavüz ithamında bulunmak için bu uzun gri bölgede
cinselliğin *tamamen* yasaklanması gerek. Eğer *yaş sınırı altı* için
cinselliği bir özgürlük görüyorsanız, *küçüklerin* belli durumlarda
*gönlü razı olma* kriterini sağlayabileceğini söylemiş olursunuz ve bu
da bizi ikinci meseleye getirir.

*Gönlü razı olma* uzaktan bakınca hoş duran, ancak yakına gelindiğinde
pek hareketli bir kriter. Fuhuşta gönlü parayla *razı olur*, bazen
sevgilisinden ayrılmaktan korktuğu için razı olur, bazısında *hormonları
tavan yapmıştır* razı olur, bazılarında patronuyla *yakınlaşmak* için en
kolay yol budur, ilh. Dahası bu *gönlü razı olma* zaman içinde
değişebilir, bugün razı olan yarın olmaz, öbürgün olur, sonra pişman
olur, sonra falan.

İşin içinde şiddet varsa karar vermesi kolay. Ancak günümüz hukuk
sisteminde, içinde şiddet olduğunu *isbat* etmek de kolay değil.
Bilhassa üzerinden zaman geçip, izler eskidiğinde kadının derdini
anlatması zorlaşıyor ve erkeğin *aslında razıydı* demesi için imkanlar
oluşuyor. Olayı isbat etmek, olmamışı olmuş gösterme çemberine
takılabildiği için zor.

Bu meselenin kaynağında da, cinselliğin *iki kişi arasında* bir özgürlük
olmasını savunmak mevcut. Meseleyi ezberden takip ederseniz, tecavüzle
cinsel özgürlüğün *birbirinden tamamen ayrı* olduğunu düşünebilirsiniz,
modern hayatın propagandası bu yönde. Bir tarafta *hayatını yaşama*
özgürlüğü, diğer tarafta *iğrenç tecavüzcüler.* Ancak içinde isbat
edilebilir şiddet olmayan bütün tecavüz ithamlarında *cinsel özgürlük*
tecavüzcünün elinde bir silah. Tecavüzcünün *para verdim* demesi eğer
durumu değiştiriyorsa, *beni sevdiğini söyledi, razı görünüyordu* demesi
cezasını hafifletiyorsa, gerçekten tecavüze uğramışla, *sonradan aklına
gelmiş* veya *parasını az bulduğu için şikayet eden* arasında fark
kalmaz. Davanın seyri kimin hakime (veya jüriye veya medyaya) daha
duygusal hikaye anlatabildiğine bakar. Assange *aslında bunlar WikiLeaks
için* der, DSK *hakkımda komplo kuruldu* der, başkası da *bana şantaj
yaptı, parasını vermeyince şikayet etti* der. Deroğluder, erkek
milletinin de ağzı (kadın milleti gibi) torba değildir.

O sebeple cinsel suçlarda *gönül rızasının* tek başına bir kriter
olmaması gerekir. *Başka ne olabilir ki?* derseniz, eh, *önceden
belirlenmiş iki şahit* gibi bir şarttan bahsetmek mümkün; bu da
*evlilik* demek oluyor. Modern zamanların evliliği bu kadar yerin dibine
geçirirken, kültür boru hatlarıyla cinsel özgürlük propagandası
pompalarken, bir yandan da *tecavüzcüye* bahane verdiğini görmeyişi bana
çok ikiyüzlüce geliyor.

Bir yandan evlilik dışı cinselliği mübah görüp, bir yandan tecavüzü
çözmek hemen hemen imkansızdır. (Evliliğin kendi içinde de tecavüz
olabilir tabii, evliliğin *gerek* olması, *yeter* olduğunu anlamına
gelmez.) Kadın bedeni erkek ilgisinin odağı olduğu, *kadın gönlü* de
değişken bir hedef olduğu müddetçe bu ikisinin bir arada anılması
çelişkidir.

Ya cinsel özgürlüğü savunacak ve bazılarının bu özgürlüğü bahane edip,
tecavüz olaylarından sıyrılabilmesine imkan aralayacaksınız; ya *zina*
diye bir şeyin olduğunu, bunun da *tecavüz gibi* bir suç olduğunu
söyleyecek ve (biraz sıkıcı da olsa) bir çözüm bulacaksınız. *Hem
nalına, hem mıhına vurunca* ancak bu kadar olur.

## Aktör ve Otomat

Bu iki kelimeyi de Türkçe'de kullanıldığından farklı anlamda kullanıyorum.
*Aktör* sahne sanatlarıyla ilgili değil, daha geniş *şuurlu fail* anlamında,
*otomat* dediğim apartmanların merdiven boşluğunda yanan zaman ayarlı ışık
değil, ne yapacağı önceden belli eyleyici (*agent*) anlamında.

Memleketimizde ne yapacağını, ne söyleyeceğini önceden bildiğimiz insan sayısı
haddinden fazla. Önüne bir konu geldiğinde, hizasını şuuruna danışmadan seçen.
Bunlar genelde bir üst mertebedeki aktörlerin elinde oyuncak. Eğer bir insanın
bir durumda nasıl davranacağını aşağı yukarı biliyorsanız, durumları ayarlayıp,
provoke ederek onu istediğiniz amaca uygun kullanabilirsiniz. Aktörlerin idare
edilmesi zor. Bununla beraber bir insanın bütün durumlarda aktör, bütün
durumlarda otomat olması mümkün değil.

Bu iki kutup, güven ve özgürlük demek. Bir insanın ne yapacağını önceden
biliyorsak, ona güvenimiz artıyor ancak bir insanın özgürlüğü de otomat gibi
değil, aktör gibi davranabilmesinde. Etrafına hiç güven vermeyen kişinin
aktörlüğüne *delilik* diyoruz ve etrafının her durumda güvendiği insanın da
zihnen artı değer üretmesi zor. Ancak dedik ya, her insan bu iki kutbun arasında
bir yerde, bazı konularda ne yapacağı belli ve bazılarında şuuruna
danışabiliyor.

Modern zamanlar bize insanların mümkün olan her konuda aktör olmak
*istediklerini* söyledi, ancak insanların hizaya girmesini tesis edecek medya ve
sair cihazların gelişmesiyle, insanları otomatlaştırmak da kolaylaştı. Onlara
özgürlük veriyormuş gibi yapıp, bir yandan zihinlerini yalan ve yanlışla
besleyerek otomatlaştırabilirsiniz. Bu iki kutbun mücadelesi herhalde tarihin
sonuna kadar devam edecek.

## Hemen İstersen Bir...

... Sonra İstersen Beş.

Philip Zimbardo'nun 1970'lerde çocuklarla yaptığı bir deney var.
Çocukları gizli bir kameranın karşısına geçiriyor, ellerine bir de şeker
(daha doğrusu marshmallow) veriyor ve *bunu hemen yemez de, onbeş dakika
beklersen, sana bir şeker daha vereceğim* diyor.

Çocukların %70'i süre bitmeden şekeri yiyor. Otuz sene sonra şekeri
yemeyenlerle, yiyenler arasında başarı açısından önemli farklar buluyorlar.
Zimbardo'nun bir hapishane deneyi vardır, o da meşhur ve son zamanlarda genç
erkeklerin giderek *sosyal engelli* hale geldiğini anlatıyordu bir TED
konuşmasında.

Şeker deneyini her duyduğumda *ben olsam ne yapardım* diye düşünüyorum.
Şeker alacağım diye değil de, biri bana *yeme* dedi diye yemezdim
herhalde. En azından şu anki ruh halim bunu andırıyor, çalışıyorum ve
kendime ödüller koyuyorum ama ödüllerin keyfi çalışmaktan daha az oluyor
genelde.[^6] 

İnsanların pek çoğu hayatta beklediklerinin hemen olmasını istiyor. Dua
eden de, evrene dilekçe veren veya mesaj göndereden de böyle. Kendim de
böyleyim. Bir şey istediğimde bu hemen olmazsa, sanki hiç olmayacakmış,
olursa bir işe yaramayacakmış gibi geliyor.

Geriye dönüp baktığımda çoğu şeyin istediğimden daha iyi olduğunu görüyorum.
Yani zoraki de olsa beklediğimde, hemen alacağım mükafatın daha üstünde bir
ödülle karşılaşıyorum. Sabrı öğrenmek bir yana, hayat da olabileceğinden daha
iyi gidiyor. Eğer bir şey olmamışsa da, olmamasının daha iyi olduğunu anlamak
onyıllar almıyor.

Bu sebeple sadece buluştuklarıma değil, buluşamadıklarıma da şükrediyorum. Daha
iyilerini umut ederek.

## Kararında Karar

*İnsan günde kaç karar verebilir?*

Bunu sayısını vermek biraz zor tabii. *Karar* denen, kilosu, değeri belli bir
nesne değil. Sorduğum da *sayı* değil zaten.

Sorduğum şu: Karar vermek için insanın emek harcaması, seçenekleri
değerlendirmesi gerek. İnsan karar vermek için emek/dikkat harcadığına göre,
günde verebileceği kararların da sayısı sınırlı olmalı. Ayrıca harcadığı emeğin,
kararın kalitesini etkilediğini de söyleyebiliriz.

*İnsanın kıymetini hangi konularda karar verdiği belirliyor* desem, bir anda
başka bir yere kaymış gibi olurum. Ancak bu ikisi, yani, bir insanın düşünce
imkanlarının, karar imkanlarının sınırlı olması, bu sınırlı imkanı nereye
harcadığını önemli hale getiriyor. İnsan her gün, diyelim 10 karar
verebiliyorsa, bunları üzerine giyeceği kıyafet için, yiyeceği yemek için, kimi
işe alacağı için harcayabilir. Bu 10 sayısına *günlük ortalama iyi karar sayısı*
diyebiliriz, 10'u geçtiğinde insanların kararları mesela zayıflamaya başlar.
Onun için, akşam yemeğini seçmek, öğle yemeğini seçmekten zordur.

İnsanı kıymetlendiren doğru konularda karar vermeye çalışmasıdır. *Özgürlük*
dedikleri de bu doğru konularda karar verme imkanı olsa gerek. Doğru konular
nedir? Asıl mesele bu. Çünkü doğru konunun ne olduğuna karar vermek de, diğer
kararlar gibi zor bir iş.

*Kararı kim verecek?* meselesinden çok, çünkü *kendim için kararı ben
vereceğim*, evet, *kim* meselesinden çok, *nasıl* meselesi. Hangi konunun karar
vermeye daha layık olduğunu nasıl bilebiliriz?

Bir kararı birden fazla kere vermem gerekiyorsa, onun önemli olmadığına
inanmaya başlıyorum. Günlük hayat içinde, sabah ne giyeceksin, akşam ne
yiyeceksin hesabını yapmak mesela, önemli kararlar değil. İnsan karar
hakkını, nadiren karşılaştığı dertler için kullanmalı. Yoksa her gün her
gün ne yiyeceğine karar vermek doğru bir yatırım değil.

Kriteri bulduk, verdiğimiz kararların bize sağladığı fayda büyük olmalı.
Yani sütlü tatlı mı yesem, baklava mı yesem kararını vermenin sana
faydasıyla, falanca okulu mu tercih etsem, filancayı mı etsem veya şunu
mu okusam, bunu mu okusam kararının getirisi aynı değil. Bunların hepsi
bir nevi yatırım.

*Her karar bir yatırımdır* da, üçüncü sloganımız olsun. Cebinde 10
lirası varsa, bunu doğru yere yatırarak daha çok para kazanabilir. *Daha
önemli karar verme imkanı*, yani elimizdeki 10 lirayı 20 lira yapma
imkanı da, bugün mümkün olan en önemli kararları doğru şekilde vererek
elde edilebilir.

Doğru kararlar da, insanın düşünmeyi öğrenerek, neyin berrak, neyin
puslu düşünce olduğunu bilerek vermesiyle mümkün. İnsan düşüncesinin
puslu olduğunu nasıl farkedebilir? Keşke bunu anlatmanın kısa bir yolu
olsa. Berrak düşünce, olanı olduğu gibi görmek, isim ve sıfatlardan çok
fiillerle düşünmekle mümkün. Düşüncelerini yazıya döküp, aksini
araştırmaya çalışmak da düşünceyi temizler. *Falanca adam kötüdür*
yazıp, sonra onun iyiliğini araştırmak gibi.

*İnsanın zenginliği, karar verme imkanından ibaret* de diyelim. Para
(veya mülkiyet) insana karar verme imkanı sağladığı için önemlidir.
Tersi de doğru. Karar verme imkanı, hangi politik veya askeri güçle
sağlanırsa sağlansın, mülkiyet gibidir. Karar verme ihtiyacını yok
edemeyecek insanın mülkiyeti yok etmesi de, bu sebeple mümkün değildir.

## Yalnızca Sorunları Seven Adam


Yirminci yüzyılın en büyük matematikçilerinden Paul Erdös'ün hayatını anlatan
bir kitap *Yalnızca Sayıları Seven Adam* diye çevrilmişti.

Erdös'ün sadece sayıları sevmesi gibi, kimileri de sadece sorunları seviyor,
kafalarında sadece onunla dolaşıyor, nasılsın diye sorunca onu anlatıyor.
Bunlardan birine zamanında *kafanda sorunları taşıyorsun* mu demiştim neydi,
öyle ki oturup on dakika sohbet ettiğinde onsekiz şikayet, altı rüşvet isnadı,
sekiz tahkir, beş komplo teorisi duymak mümkündür.

Böyleleri istisna değil. İnsanların pek çoğu bu gibi bilgileri *özel* saydığı
insanlarla paylaşmaktan zevk alıyor. Azıcık kazıdığında bütün başarılı
insanların Yahudi, bütün zenginlerin hırsız ve dolandırıcı, bütün başarısız ve
fakirlerin aptal, ekser kadınların fahişe, ekser erkeklerin *ibne* olduğuna dair
inançlarla karşılabiliyorsunuz.

Ben bu insanların kafalarının nasıl çalıştığını merak ediyorum. Nasıl oluyor da
mesela yirmi yaşında kanserden ölmüyorlar, onu da merak ediyorum ama
kafalarındaki bu kadar sorunla nasıl düşündüklerini daha çok merak ediyorum.
Farklı bir dünyada yaşadığımız aşikar, benimkisi bir kaşif merakı.

Henüz duymadıysanız yakında duyacağınız *Umwelt* diye bir kavram üredi. Değişik
canlıların aynı ortamda bulundukları halde, farklı algılamalara sahip olmasını,
algılarındaki farklılık sebebiyle kendilerine has bir alemde yaşadıklarını
anlatan bir kavram. *Umwelt* bu alemin adı oluyor, aynı *Welt* içinde herkes
kendi Umwelt'inde yaşıyor.

Yalan, sorun, çelme takma, aldatma, istismar, rüşvet ve envai türde kötülük
yeryüzünün parçası. Bunu kabul ediyorum. Bununla beraber yaşamak aynı zamanda bu
sorunlarla mücadele etmeyi de içeriyor ve bu kesinlikle onları yayarak, onları
düşüncenin daimi bir parçası yaparak, her adımda onları zikrederek
gerçekleşebilecek değil. Dahası insan kötülükten bahsettikçe kötülük görüyor,
onlara daha çok şahit oluyor, zihnini kötülükle meşgul ettikçe, meşguliyet
artarak devam ediyor.

Dünyayı arındırmadan önce kendini arındırmak, kendini arındırmak için de zihnini
temizlemek lazım. Zihni çöplük gibi, onun kötülüğü, bunun yalanıyla meşgul olan
adamın ürettiği de sonunda o çöplüğün bir parçası oluyor. Temizlemek için
temizlenmek lazım. En azından temizliği düşünebilmek.

Eskiden de buna imanım vardı, öyle ki çözümünü bilmediğim, düşünmediğim bir
sorundan hiç bahsetmemeyi tercih ederdim. Yine de umudum azdı, yani geleceğin
geçmişten daha iyi olacağını düşünmüyordum, buna rağmen elimden gelenin iyiden
bahsetmek olduğuna inanıyordum. Şimdilerde umudum daha iyi, dünyanın bir şansı
olduğuna, geleceğin geçmişten daha iyi olacağına dair bir inanç gelişti. Adem'in
evlatları işi kotarabilecek gibi durmaya başladı.

O sebeple önceden bende sıkıntıya sebep olan *kafası sorun dolu* insanlara artık
gülüyorum, hala fazla yaklaşmıyorum ama bu önceki gibi kalbimin daralmasından
değil, çocuk gevezeliğine zaman ayırmak istemediğimden.

## Zenginin Mutsuzluğu

Paranın mutluluk getirdiğini düşünmek normal: Mutluluk da para da az bulunuyor.

Dan Ariely'nin Coursera'da *Irrationality* (İrrasyonellik) diye bir dersi var.
Konuk hocalardan Mike Norton, bu konuda yaptığı araştırmayı anlatıyordu. (Ders
bu sene için bitti ama ben daha yeni seyretme fırsatı buluyorum.) Norton
insanların orta düzey gelire sahip olduktan sonraki gelir artışlarının mutluluğa
aynı derecede etki etmediğini söylüyor. İnsanlar temel ihtiyaçları
karşılandıktan ve *rahat* diyebilecekleri bir hayata kavuştuktan sonra, daha
fazla para kazanmaktan o kadar mutlu olmuyorlar.

İki kat fazla parası olan adam, iki kat daha mutlu olmuyor. Belki temel
ihtiyaçlarını karşılayıncaya kadar öyle ama daha sonra değil.

Bu önemli bir gözlem ve paranın, çoğaldıkça kıymeti azalan bir *düşük mal*
(inferior good) olduğunu gösteriyor. (Düşük mal, az miktarı önemli ancak fazla
miktarının insan hayatında önemli bir değişiklik yapmadığı mallara verilen ad.
Bir gram tuz olmayan tuza göre çok önemli, iki kilo tuz bir kiloya göre önemli,
ancak iki ton tuz bir tona göre o kadar da önemli değildir.) İnsanların
*ihtiyaçlarının sonsuz* olduğu gibi, ekonominin temel kaidelerinden birini de
tartışılır hale getiriyor.

Norton'ın bahsettiği ikinci konu, insanın parayı kendisi için harcamasının,
sevdiği biri için harcamaya nazaran daha az mutluluk getirdiği. İnsanlara
içlerinde 20'şer dolar olan zarflar vermişler. Yarısına bu parayı kendileri için
harcamalarını, yarısına da başkaları için harcamalarını söylemişler. Akşam
arayıp, kimin ne yaptığını ve kendilerini ne kadar mutlu hissettiklerini
sormuşlar. Parayı başkası için, diyelim arkadaşına kahve almak için
harcayanların tutarlı biçimde, kendi için harcayanlardan daha mutlu
hissettiklerini gözlemişler. Bu deneyi çok fakir ve çok zengin sayılacak
topluluklarda da tekrar etmişler ve buldukları kural değişmemiş: Parayı başkası
için harcamak daha çok mutluluk getiriyor.

*Paranın getirmediği mutluluğun sebebi, insanların bu parayı sırf
kendileri için kullanmak istemeleri.

------------------------------------------------------------------------

Paranın asıl faydası özgürlük olmalı. Cebinde 10 lira olan insanın bir yerden
başka yere giderken kullanabileceği seçenekler, cebinde 1000 lira olanın veya
100000 lira olanınkinden daha az. Ancak özgürlüğün anlamı, aynı zamanda
seçeneklerin artması ve bunların arasında tercih yapma mecburiyeti de demek.
Özgürlük mutluluğa doğrudan tahvil edilemiyor.

Bir de sorumluluk demek tabii. Bu tercihleri *en doğru şekilde* yapmak demek.
Araba alacak parası olmayan insanın, *en uygun arabayı almak* gibi bir sorunu
yoktur, yatırım yapacak kadar parası olmayanın da, *en uygun yatırımı yapmak*
gibi bir derdi olamaz. İnsan, elindeki dertlerin aslında nimetlerden
kaynaklandığını çabuk unutan, nisyanla malul bir yaratık. Şükretmeyi bilmeyene
hayatın sunabileceği mutluluk yok.

## Kokuyla ikna

İnsanları kokuyla ikna etmek, belki de yapmamız gereken budur. Kokmamak gerekir.
Kokmamak şarttır. İnsan kokarak güzel şeyler anlatamaz. Kötü kokarak devrim
yapamazsın. Kötü kokarak bana ilkelerinden ve yarının ne kadar güzel olacağından
bahsedemezsin. Kötü kokarak cenneti anlatmak mümkün değildir. Elinden geleni
esirgeme. Kokunu gider. Kokuyorsan da sus. Sözüne ihanet etme.

[^6]: Bunu yazdığım sıralarda 250 gündür şeker yemiyormuşum. 
