---
title: Aşk
---

## Mercek 

İnsan davranışlarını nasıl yorumlarsınız? Ağzından *beni ben olduğum için
sevsinler* sözü dökülenler de dahil olmak üzere kimse insan davranışını
çevresinden, mevkiinden, bulunduğu durumdan ayrı yorumlamaz. Kılık kıyafetinden,
konuşma ve imlasına, fiziki duruşundan ismine her tür ilgi ve ilinti bir insanı
yorumlamaya dahildir. Bunu kabul etmek zor olsa da insanın yetersiz zihni, acele
sonuç arayan, acele hüküm verme peşinde koşan aklı bir insanı ve onun
davranışlarını nereye konumlandıracağına da acele karar vermek zorundadır. Bu
acelecilik hem adaletsizliğin, hem de insanın insanı aldatmasının pınarbaşı
gibidir. Yine de insanın elinden (dilinden, zihninden) daha fazlası gelmez.

Aşk, bilhassa *ilk görüşte* olanı, böyle bir yorum anormalliğine verilen isim.
Başkasında görüp burun kıvıracağınız veyahut etkilenmeyeceğiniz pek çok şey
maşuk elinde en aziz ve kıymetli bir büyüye dönüşür. Gözü yıldız, saçı rüzgar,
teni deniz, dilinden dökülen herhangi bir kelime hayatın sırrı, bastığı yer
mesut, göründüğü menfez gökkuşağı gibidir. Aşık maşuğun her yansımasını bir
*cennet merceğinden* geçirir ve bunun olsa olsa ilahi bir ışık, arş-ı âlânın
mücevherlerinden bir remz olduğuna kanaat eder.

Hormon mu dersiniz, aptallık mı bilmiyorum velakin yaklaşınca sönmesi de
acelecilikten. Kimse kimseye *cennet merceği* olmadan aşık olmaz ama farzımuhal
merceksiz aşk da yaklaşınca kaybolmaz. Uzakta olanın yakındakinden çok sevmesi,
merceğin bozukluğunu görecek kadar kendiyle tanışmayıp, gökyüzüne, bulutlara,
hayallere tutmaya devam etmesi ve gözün kendindeki merceği göremeyişindendir.
İnsan merceğin orada olduğunu bilse ve yaklaşınca kırılacağından emin olsa da
arada sırada silip bulutları seyretmekten kurtulamaz.

Aşığını bir insan gibi görmeye çalışan ona ihanet hissiyle dolar. Onun bir insan
olduğunu hatırlatmaya çalışana düşman olur, onu yereni dinlemez. Bu hastalığın
en basit tedavisi evleninceye kadar yaklaşmak, o mümkün değilse merceği
dolduracak başka birini beklerken bulutları seyretmek seyretmek ve sabretmektir.

## Misal

Sevgiden ve aşktan bahsetmeyi sevmiyorum. Bunların çok lafı var ve *aşk temalı*
olunca mevzu genelde *eşek aşkı* oluyor.

Her gün baklava yiyen adamın ondan bahsetmesini beklemezsiniz. Yemeği pişirmekle
doyanlar olduğu gibi. Koşanların da konuşmaya mecali olmaz.

Aşk yorar. Lafı gibi değildir.

## Monofaze Monogami

Daha önce TED konuşmasından bahsettiğim Aubrey de Grey bir kez de *This Explains
Everything* (Bu her şeyi açıklıyor) isimli kitapta karşıma çıktı. Bu sefer ölümü
yenmekten değil, monogaminin geç kalmış yokoluşundan bahsediyor.

Hazret mealen diyor ki *doğum ve hastalık riski taşımadığı sürece seks sadece
bir eğlencedir. İki insanın satranç oynaması neyse, bunu da öyle görmek gerekir.
İki insan hayat boyu sadece birbiriyle satranç oynamaya ne kadar yemin
edebilirse, cinsellik için söz vermesi de o kadar anlamlıdır.* Yazının başında
bu söylediklerinin *duygusal bir takım bağımlılıklardan ayrı* olduğunu ve *düz
cinsellikle* alakalı olduğunu söylüyor. Bir yerde de Rawls'ın *reflective
equilibrium* (karşılıklı denge) kavramına atıfta bulunuyor.

Kitabın henüz başında sayılırım ama yazı şu ana kadar okuduklarımın en zayıf
olanı[^5]. İlk yazıda Susan Blackmore *en zarif teori* olarak doğal seleksiyonu
anlatıyor, Dawkins *desen tanıma* (pattern recognition)'dan bahsediyor,
Aubrey'ciğim de *monogamiden*. Rawls işin bahanesi olsun diye konmuş, kitapta
başkasına atıfta bulunmak gerektiği için yoksa *monogami yok olacak. imza: ben*
dese daha anlamlı olurdu.

De Grey pek çoklarının içten içe bildiği bir gerçeği itiraf ediyor. Hayatı *zevk
alınacak yer* olarak görünce evliliğin rasyonel bir anlamı yok. İnsanların
birbirine güvendiklerini gösteren bir *mimik* olabilir ancak o kadar. Bunun da
zevkli bir hayata ne kadar faydası var, bilemiyoruz.

Buradaki anahtar kelime *rasyonel.* Evlilik ancak cinsellikten daha büyük bir
anlam için makul görülebilir ancak seküler ve rasyonel ahlakta bu *daha büyük
anlam* nedir? Hiçbir fikrim yok. İnsanın rengini sevdiği için kendini bir duvara
kelepçelemesi ne kadar anlamlıysa, işte bu da o kadar.

Evliliğin muteber bir ilişki biçimi olmasından bahsedebilirsiniz. İnsanlar
Aubrey kadar özgür değil, evlilik yoluyla olmazsa cinselliğe (bilhassa kadınlar
için) iyi gözle bakmıyorlar. Bu makul bir *gerekçe* ama sebep değil. Evliliğin
içinin boşalmış olmasını açıklıyor sadece, erkekler kendilerini daha özgür
gördükleri için evli olduklarını kolayca gözardı edebiliyor. Bu meselenin bir
*zaman meselesi* olduğunu anlatıyor. Bir zaman gelecek ve evlenmek, şu sıra onu
çevreleyen bazı adetlere güldüğümüz gibi gülünen bir gereksizlik olacak (mı?)

Evliliğin sadece cinselliği (veya çocuk sahibi olmayı) legalize etmek için
değil, erkek ve kadın arasında en makul yol olduğu için yaşadığına
inananlardanım. İnsan toplumlarının hepsinde o veya bu şekilde ortaya çıkmış
olmasını sadece izin verdikleriyle değil, sınırladıklarıyla da açıklamak
gerekir. Sınırlamalarının faydasını gözden kaçırırsanız, insanların neden
*eşlilik* peşinde olduklarını doğru şekilde anlatamazsınız.

Nedir bu sınırlama? En geniş harem sahipleri bile belli kurallara uymak
zorundaysa ve De Grey'in ima ettiği ölçüde sınırsız bir çiftleşme adeti ortaya
çıkmamışsa, bunun altında insanların imkanları olsa da böyle bir hayatı
kaldıramayacak olması yatar. Sadece *sosyoekonomik koşulların dayatması* demek
pek makul görünmüyor.

Evliliğin (ve onu simüle etmeye çalışan ilişkilerin) insanları bu konuda
belirsizlikten kurtarmak gibi bir tarafı var. Her yeni tanıştığı insana *o
gözle* bakmak zorunda kalmamak, *kadro* dolu olduğu için yerine kimseyi
düşünmemek.

*Kadroyu*, bu konudaki belirliliği ortadan kaldırınca, bu sefer (aksini
belirtmediği sürece) herkes potansiyel partner oluyor, değil mi? Bu özgürlük,
avcı-toplayıcı insanın yiyecek bulmadaki özgürlüğü gibi. Adam diyor ki, *dağlar
ovalar ve içindekiler sizin, oh, istediğinizi yersiniz*. Mukabilindeki diyoruz
ki, *bulursanız yersiniz* ve gördüğünüz her bitkiye ve hayvana potansiyel
yiyecek nazarıyla bakmanın stresi yanınıza kar kalır.

Tarım toplumlarının avcı toplayıcıları yok etmesinin ardında, belirlilik yer
alıyorduysa, evliliğin *ortakçı* ilişkileri ortadan silmesinde de belirlilik rol
oynamıştır. Evlenmek insanın hayatındaki belirsizlikleri azaltan ve düşüncesini,
enerjisini daha verimli, kendisi ve içinde yaşadığı toplum için daha faydalı
işlere yönelten bir kurumdur. Karşı cinsin ilgisini çekmeye çabalamak önemli bir
enerji sarfiyatı getirir ve bunu hayatının bir döneminde değil, her döneminde
yapmaya, az sayıda kişi için değil, herkes için yapmaya çalışmak önemli bir
zaman ve enerji kaybı doğurur. Eğer insan kendini kime beğendirmesi gerektiğini
biliyorsa, enerjisinin ufak bir kısmıyla onu mutlu edebilir ve geri kalan
kısmını da hayatın diğer taraflarına ayırır.

*Monogami yok olacak* diyen, bu sebeple yanlış bir hesap yapıyor. Bu hesabın
yanlış olduğunu da en bariz şekilde, evlilik dışı ilişkilerin de neticede bir
*ilişki* olması gösteriyor zaten. İnsanların geneli, evlenmese bile
partnerlerinin belirli olmasını tercih ediyor.

Zamanımızın derdi, insanların *çok eşli* olmaya değil, *hiç eşli* olmaya
yönelmesi. İnsanlar ertesi gün ne isteyeceğini bilmedikleri bir partner yerine,
türlü çeşit eğlenceyle vakit geçirebiliyor. Philip Zimbardo son yıllarda genç
erkeklerde önemli ölçüde bir asosyalleşme ortaya çıktığını ve karşı cinsle
herhangi bir iletişim kurmak yerine zamanlarını oyuncaklarıyla geçirmeyi tercih
ettiklerini anlatıyordu. Bu daha önemli ve bariz bir trend. Yalnızlık çok daha
derin ve etkili bir *hastalık* olarak yayılıyor ve değerli *fütüristimiz* Aubrey
de Grey ne diyor? *Monogaminin yok olması duvarda yazılı* diyor. Hangi duvarda?


[^5]: Bunu yazdıktan sonra daha zayıflarına da rastladım, Freud'ün bilinçdışını
    *keşfetmesini* anlatan bir psikiyatri profesörününkü iyice tırttı. Biraz
    daha okuyup kitabı bıraktım zaten, *meşhurlardan tırt yazılar* ismiyle daha
    müsemma olur, tek hedefinin para kazanmak olduğunu ifşa edebilirdi.

