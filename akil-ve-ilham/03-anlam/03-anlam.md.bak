---
title: Anlam
---

## Anlamsızlık Anlamı

İnsanların hakim kültürden kaçmak için buldukları yollardan biri geçmişe
yolculuk etmek. Herhalde her kültürde böyle, günün sadece bozulmuşluk ve
ahlaksızlık getirdiğini gözleyince nereye gitsin adam?

Çoğunluğumuzun hayatın kendisini görünce kaçacak bir yerlere ihtiyacı oluyor.
İnsanın kendinde gördüğü *potansiyel* ile, etrafının sundukları arasında uçurum
varsa, bu uçuruma edebiyat da, tarih de, bilim de sığabilir. Kültür o uçurumda
gelişiyor.

O uçurumu nasıl doldurduğu, yani kendisiyle çevresi arasına nasıl köprüler veya
duvarlar yaptığı, ağaçlar diktiği, kişinin nasılını belirliyor. Kimisinde bu
uçurum ufak, kimisinde büyük.

Dolmazsa ne olur? İnsanın o boşluğa bakıp, sağlıklı kalması mümkün değil.
Teselli bulmak zorunda, göğe bakıp, yere bakıp, kendine bakıp, aralarında
yaşadığı insanlara bakıp, bunların hepsine bir anlam vermek zorunda.
*Anlamsızlık* bile bu seviyede bir anlam. *Bunların hiçbirinin anlamı yok* demek
bile, bir anlam atfetmek oluyor: Anlamsızlık anlamı.

## Anlaşılmadığı Anlamamak

Anlaşılmanın asıl zor tarafı anlaşıldığını anlamak. Anlaşıldığını anlamak için
de muhatabının anladığını anlaması lazım. Ben birine bir şey anlatacağım, o
anlayacak, anladığını da anlayacak, sonra o anladığını anlatacak, sonra ben onun
anlattığından anladığını anlayacağım. Bu gerçekten zor iş. Anlaşılmamaktan
şikayet edene şaşmamak lazım.

Bizde geri bildirim adeti pek yok. Eseri eleştirmek adeti. İnsanlar *sevdim*
diyor ve bırakıyor. *Like* veya *dislike*. O kadar. *Şu kısmını sevdim, bu kısmı
zayıf, bu tarafı geliştirilebilir* yok.

Zorun zoru zaten bu. Okurdan bunu beklemek haksızlık. Yalapşap da olsa okumaya
zor imkan bulmuş birine, *bir de eksiğini fazlasını söylesen* demek.

## Anlaşmak

İnsanın tarihi boyunca geliştirebildiği tek objektif ölçü *sayı*. Bir şeyi
sayıya dökemiyorsanız, değişik derecelerde öznel oluyorsunuz. Günlük hayatın
dışındaki konularda her insanın, bir papağan değilse ve azıcık kafası
çalışıyorsa, kendine ait bir dili var.

İnsanların birbirini anlayabilmesi hayatlarındaki benzerlikle alakalı. Senin
yaşadıklarını ne ölçüde yaşamışsam, veya benzer durumları ne kadar tecrübe
etmişsem, o kadar anlayabiliyorum. Anlıyormuş gibi yapmak veya gavurun *lip
service* dediği cinsten *adet üzere anlıyormuş gibi yapmak* değil, anlamak.

Burada bir paradoks var, *beni kimse anlamıyor* diyerek kendinizi başkalarına
anlatabilirsiniz, *seni kimsenin anlamadığını anlayabiliyorum, çünkü beni de
kimse anlamıyor.* Bu bir paradoks değil, çaresizlerin anlaşması.

İnsan erken yaşlarda anlaşmanın *normal*, anlaşmamanın *anormal* olduğunu
düşünüyor, ben öyle düşünüyordum, o zamanlar insanların beni anlamayışına
üzülürdüm. Sonra baktım, aslında asıl *mucize* farklı iki organizmanın bir kağıt
parçasındaki şekillere, bir resme veya havadaki titreşimlere maruz kalıp, aynı
veya benzer şekilde düşünmeleri. Beni anlayan yok diye üzülmeyi bıraktım, şimdi
birisi, hasbelkader beni anladığında hayret ediyorum.

Gayretimi hayretim yönünde geliştirmeye çalışıyorum, bunun *üç kere usta*
Hermes'in bir volkanın üstündeki sandalyesinin bacakları gibi üç dayanağının,
insanları anlayabilmek, kendini anlayabilmek ve kendini beyan edebilmek olduğuna
inanıyorum. Anlaşılmamak, anlamamak, kendini araştırmamak zor değil; zor olan
bunların tersi. Anlaşılır yazmak, anlayabilecek kadar ilgi, kendine sabır.

## Dillerin Denkliği

Guy Deutscher'in *Through the Language Glass* (Lisanın Camından) kitabını
okuyorum. Beşinci bölümde dillerin birbirlerinden daha karmaşık olup olmadığı
sorusunun dilbilimcilerce pek de araştırılmadan cevaplandığını anlatıyor.

Dilde *karmaşıklık* ne demek? Almanca'nın isim çekimleri İngilizce'nin isim
çekimlerinden daha zordur. Mesela bazı kelimeler -n eki ile, bazıları -s eki ile
çoğul yapılır. Genel kanaat morfolojideki (kelime yapısındaki değişim, sarf)
zorluğun cümledeki sözdiziminde (nahiv, syntax) kolaylığa işaret ettiği yönünde
ancak kelimelerin türlü türlü çoğul yapılması dilin diğer taraflarında bir
kolaylık getirmez. Almanca'nın çoğul eklerindeki karmaşıklık yarattığı zorlukla
kalır.

Dillerin enformasyon aktarma araçları olduğu doğru, ancak bir yandan da
fazlasıyla tekrar içeren yapılar. Misalen Türkçe'de cümledeki sözdiziminin
enformasyona hemen hemen bir etkisi yok, *Ali kitabı Ayşe'ye verdi* cümlesindeki
kelimeleri ne şekilde dizerseniz dizin anlam eksilmez. İngilizce *John gave Jane
the book* ise tamamen sözdizimine bağlı, kelimelerin yeri değiştiğinde anlamın
tamamen değiştiği bir cümle. Bununla beraber Türkçe'nin de normal bir sözdizimi
var, *Ayşe'ye verdi Ali kitabı* dediğimizde anlam değişmiyorsa da cümle beklenen
sırasından şaşıyor. Sözdizimi Türkçe'de (ve diğer karmaşık morfolojili dillerde)
de önemli ve enformasyona bir katkısı olmadığı halde yaşamaya devam ediyor.

Deutscher dildeki karmaşıklığın konuşulan çevre genişledikçe azaldığından
bahsediyor. Altıbin sene önce Ukrayna ve Anadolu'da konuşulduğu düşünülen ve
bugünkü (Bask hariç) Avrupa dilleri, Sanskrit, Urdu ve Farsça'nın atası olan
Ön-Hint-Avrupa dilinin (Proto Indo-European) sekiz farklı isim hali, üç değişik
isim cinsiyeti (eril, dişil, nötr) ve türlü çeşit morfolojik yapılarıyla bugünkü
torunlarının hepsinden daha karmaşık olduğunu söylüyor.

Bu konuda ezberden verilmiş *bütün diller aynı derecede karmaşıktır* cevabından
dolayı çalışmaların az olduğunu ve yeni yeni başladığını anlatıyor. Hitit ve
Akad dillerinden verdiği örnekler, o zamanki dillerin yan cümle yapılarına sahip
olmadığını, *Ali evinden getirdiği yemeği yedi* demek yerine *Ali evinden yemek
getirdi ve Ali yemeği yedi* şeklinde ifade ettiklerini ve modern kulaklara
fazlasıyla tekrarlı gelen ifadelerin bu eski dillerde yan cümle yapılarının
zayıflığından kaynaklandığını anlatıyor.

En sonunda bir dipnotla verdiği Piraha örneği ise son zamanların meşhur bir
örneği. Chomsky'nin dilbilimdeki herhalde tek somut önermesi dillerin
özyinelemeli (recursive) yapılar içermesidir. Misalen *Ayşe resmi gördü*
cümlesini *Ali Ayşe'nin gösterdiği resmi gördü*, *Ahmet Ali'ye Ayşe'nin
gösterdiği resmi gördüğünü anladı* diye devam eden *cümle içinde cümle* yapıları
kurulabildiğini söyler. [^1]

Amazonlar'da geçen beş yıl içinde bulunan Piraha dilinin bu şekilde
*özyinelemeli* sözdizimi taşımadığı iddia ediliyor. Bu da diller hakkında *hepsi
karmaşıktır* tezinin sağlam bir tez olmadığına başka bir örnek olabilir. Piraha
hakkında başka kaynaklardan gelen ve bu basitlik tezini yalanlayan bilgiler de
okudum ancak yukarıdaki Hitit ve Akad örneklerinden de benzer bir kanaat
oluşabilir. [^2]

Bir ayna olarak dil onu yaşatan toplumun hayatı ne ölçüde karmaşıksa, herhalde o
kadar karmaşık olabilir. Bilhassa yazıyla tanışmamış insanlardan, hiç
tanışmadıkları kavramlara karşılık bulmalarını bekleyemezsiniz. Dillerin
arasında ifade gücü farkı olması, o dilleri konuşan insanların arasındaki bir
derecelendirmeyi ilham ettiği için ayıp ve ırkçı görünüyor. Bununla beraber
yetersiz olana yetersiz diyemezseniz, ona gelişme yolunu da gösteremezsiniz.
Irklar arasında *dil öğrenme farkı* olduğuna inanmıyorum ama diller arasında
hayatı doğru ifade etme farkı mevcut.

[^1]: Teknik olarak böyle değil, Chomsky Flamanca'nın *parantez fiillerinden*
    örnek veriyor ama bu yazının çapı açısından bu örnek sanırım yeterli.

[^2]: Gerçi ince elersek Chomsky başka bir şey söylüyor, *bir Piraha bebeği
    alıp, Almanlar arasında yetiştirirsen anadili gibi Almanca konuşabilir*
    diyor. Buradan dillere dair bir tez çıkmaz ama nedense Chomsky'nin söylediği
    *tüm insan dilleri Bağlam-Bağımsız Gramerlerin (Context Free Grammar)
    üzerinde gramerlere sahiptir* şeklinde anlaşılıyor.

## Kanser olarak İnsan

İnsanların hiyerarşik organizmalarda ortalarda bir yerde olduğunu düşünüyorum.
İnsan daha büyük bir organizmanın parçası. Tüm dünyanın tek bir hücre olduğu bir
organizmanın parçası.

Bu hayli kolektivist bir laf. Daha önce söylendiği kesin. İnsanları bedenin
uzuvlarına benzeten analojiler, işte bazılarına beyin, bazılarına el, bazılarına
*ayak takımı* rolü biçen analojilerin devri kapanmış olmalı. Bu ne?

İnsanlara biçilmiş bir rolden bahsetmiyorum. Kimileri kendilerine *beyin* rolünü
uygun görüyor olabilir ama kafamdaki resim daha çok merkezsiz bir hücre
topluluğu gibi. Burada bazı odak noktaları var, gücün toplandığı, bilginin,
ekonomik imkanın toplandığı odak noktaları mevcut. Ancak bu odak noktaları
bedenin organları gibi daimi değil, sadece fonksiyonlarından dolayı, geçici
olarak oradalar. Binlerce yıldır hala *beyin* olan bir aile yok, insanın
kabiliyetleri, bilgiyi, görgüyü, ekonomik becerileri, siyasi düzenleri oluşturma
ve çevresine aktarma hızı buna uygun değil evvela.

Bu tanımadığımız cinsten bir organizma. Bu organizmayı yaşatan sadece insan
değil, ancak insanın buradaki rolü fazlasıyla kuvvetleniyor. Neredeyse bir
kanser gibi, ürememesi gerektiğini unutmuş hücreler gibi yayılan bir kanser.
Gezegenin bir kanseri varsa, insan cinsi o oluyor herhalde.

Bu kanser tüm organizmayı esir aldığında ne olacak? Gördüğümüz kanserler, kendi
başlarına yaşama şansı olmayan organizmalar. Bulundukları beden artık yaşayamaz
hale geldiğinde, onlar da onunla beraber ölüyor (olmalı.) İnsan bir kanser gibi
davranıyorsa, bulunduğu organizma öldüğünde, onun da öleceğini kabul edebilir
miyiz?

Bundan emin değilim. İnsanın gidişatı, kendini organizmanın diğer kısımlarından
soyutlamaya doğru ve bu gücünü belki de müstakil bir organizma oluşturmak için
kullanacak. Makinalar ve insanlar, dünyanın geri kalanından uzakta bir ekoloji
oluşturmaya çalışacak.

Organizmanın bize sağladığı, diğer üyelerine, bakterilere, çiçeklere ve
hayvanlara sağladığından daha fazlası değil. Ancak insan hakiki olarak veya
uydurduğu sebeplerle, bu organizmadan normalden fazla pay istiyor ve alıyor.
Tarih ve medeniyetin anlattığı bu. Geldiğimiz yerde, artık insanın kendi kendine
yetme projeleri mevcut. Uzaya insan göndermeye çabalıyor, başka gezegenler
bulup, oralara atlamayı hayal ediyor, doğal dışı yollardan enerji üretmeye
çabalıyor.

Ancak bir organizma bilinci yok. Henüz yok. Belki olacak. Belki kanser, artık
müstakil yaşayabilecek hale gelip, gövdeden ayrılmayı tercih edecek ancak
alışkanlıkları buna pek de izin verecek gibi durmuyor. Organizmanın sağladığı
enerjiyi bedavadan kullanmaya alışığız çünkü. Onun gibisini bulmamız zor.
Hepsini baştan üretmek de, muhtemelen insanın boyunu aşan bir amaç.

İkisinden sadece birini yaşatmak imkanı olsa, hangisini yaşatırsınız? Kanseri
mi, bağlandığı gövdeyi mi? Hekimler bu konuda fazla düşünmez, cevapları nettir.
Peki kanser insanlığın tamamıysa ne yaparsınız?

------------------------------------------------------------------------

İnsanlığın yok olması, ölümün bile ölmesi demek. Bugün, Amerikayı Avrupalılardan
önce keşfeden Mongoloidlerden önce keşfeden zencilere dair bir haber okudum.
Doğu Afrika'da yaşayan insanlara benzer insanlar bulunmuş Amazon ormanlarında,
12.000 sene öncesinden. Bu insanların diğer akrabaları Avustralya yerlileri
haline gelmişler.

Bu gibi haberleri okudukça, eski zamanlara dair bildiğimiz ne kadar az şey
olduğunu düşünürüm. Tarihte, sanırım 500.000.000 yıl önce veya ona benzer eski
bir zamanda şimdikine benzer ani bir ısınma tesbit ediliyor jeolojik olarak. Çok
kısa bir zaman diliminde, atmosferdeki CO₂ miktarı artıyor. Okuduğumda *o
zamanlar da şimdikine benzer bir medeniyet olsa, mesela, bunu nasıl tesbit
edebilirdik?* diye düşündüm.

10-20bin yıl geriye kadar gidebiliyor arkeologlar, ancak 500.000.000 yıl önceki
bir medeniyetten bu zamana ne kalmış olabilir? İçinde bulunduğumuz dünyadaki
hiçbir şey o kadar dayanmaz. 10.000 yıl bile dayanmaz da, 500.000.000?

------------------------------------------------------------------------

Kendisinden önceki zamandan haberi yok insanın. Ne olacağını da bilmiyor.
Umutsuzluk aşılamak istemem ama geçmişi ve geleceği düşündükçe bende tuhaf bir
heyecan atmaya başlıyor. Hepsi *hikaye* gibi geliyor, heyecanla seyredilsin diye
oluşturulmuş bir hikaye. Sonra hikayenin gayrıciddi bir söz olduğunu düşünüp,
daha ciddi bir *bahane* arıyorum. İnsanların hayatı ciddiye almaları gerek,
ondan başka bir şeyleri yok, ancak bir insanın hayatının çok da ciddi olduğu
manasına gelmiyor tabii. Özde bir ciddiyet yok. O kadar korkunç veya şaşılacak
bir durum değil.

Belki bu sebeple hayat hakkında söylenenlerin hepsi yarım. Ne olduğunu
bilmiyoruz. Hangi seviyede anlayacağımızı da bilmiyoruz. İnanıyoruz, ancak bu
bilgiyle aynı şey değil. Allah'ın bilgisine erişen insanın *O* olması gerek. O
olduğundaysa, ondan başka bir şey olamaz. O halde hem insan kalıp, hem o bilgiye
nasıl vasıl olacağız?

