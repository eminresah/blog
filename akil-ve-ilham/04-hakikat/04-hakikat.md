---
title: Hakikat
---

## Hakikatin Bedeli

Hakikati arayan çok. Hakikatin *hakikati aramak* veya *belli bir düşünce*
olduğunu söyleyenden tutup, *hakikatsizlik* olduğunu iddia edene kadar, dünya
tarihin bütün akıllıları bu listeye dahil. Akıllı olduğumu iddia edemem ama
kendi cirmimce ben de.

Bu hakikat arayıcılarından bazısıyla zaman zaman sayfalar yoluyla veya ruberu
konuşurken, kendime de sorduğum şu soru aklıma geliyor: *Hakikat için ne bedel
ödeyebilirsin?*

Çoğunun hakikat arayışının, bulunduğu (iyi veya kötü) durumu daha eğlenceli
kılmak dışında bir amacı olmadığını o zaman anlıyorum. Hakikat uğruna bırakınız
maddi bir bedeli, tuttuğu takımı, çocukluğunun önyargılarını, akademik
unvanlarından birini, iki maaşını, kafa konforunu, itibarının üçte birini
veremeyecek adam sayısı arayanların hayli önemli kısmını oluşturuyor. *Hakikat
için bir kış doğalgazsız kalabilir misin?*

Buradan benim her tür bedeli ödemeye hazır olduğum anlaşılmasın. Bir bıçağa üç
metre yaklaşınca tüylerim diken diken olurken, o bıçağı oğlumun boğazına
dayayacak kadar hakikat peşinde değilim mesela. Ve tabii yukarıdakilerden pek
çoğu benim için de geçerli. Ne getireceği belli olmayan bir hakikattense, insanî
bir hayatın somut ve küçük hazları.

Bu bana insanın öğrenebileceği en büyük hakikatin belki de kendi sınırları
olduğunu ilham ediyor. Mutlak bir hakikatten konuşmak insana zevk verebilir ama
en fazla eğlencelik. Tanıyabileceği kadarı ise ancak taşıyabileceği kadarı.

## Hakikatin Gizliliği

İnsanın yeryüzünde *eremeyeceği*, hakikate vasıl olamayacağı gibi bir inancım
var. Bu doğru değil, belki de doğrudur ve fakat buna inanmak doğru değil. Bu
ikisi farklı, çünkü insan inançlarından sorumlu.

İnsanlara hakikatin nasılını göstermek, var mı, yok mu tartışmasından daha
anlamlı. Çünkü varsa, eğer birilerinin onu inkar etmesi mümkün oluyorsa,
*hakikatin inkarı* da işte o hakikatin içindedir. Buna mukabil yoksa, sadece
sözün onu var etmesi mümkün değildir. İnsanların sözle ikna edilmesi mümkün
olsaydı, zaten söze ihtiyaç kalmazdı, herkes her şeyi görürdü.

Eğer söz gerekliyse veya söz hakikat için bir araç olabiliyorsa, hakikatin
yokluğundan çok gizliliğini anlayabiliriz. Belki *yok* diyenleri haklı kılacak
kadar gizli.

## Herkesin Hakikati

*Herkes hakikatin yanında, sen kiminle beraber hakikatin yanındasın?* dedi.
Fazla kullanmaktan asıl vazifesini unutmuş bir kelime olduğunu, kimsenin (ne
olduğunu bildiğini iddia etse de, etmese de) hakikati inkar etmediğini ancak ne
kadar düşünce varsa, o kadar hakikat olduğunu ve bunun hiçbir anlamı olmadığını
söylüyordu.

*Evet* dedim, *bu doğru.* Şahsen *hakikat* ve *gerçek* arasında bir fark
hissettiğim, hakikatin ele geçmez fakat teslim olunabilir, gerçeğin ise kainata
dair tutarlı bir anlayış olduğunu düşündüğüm doğru. Ancak bunları da herhalde
kimse aynen bu iki anlamda kullanmıyordur. O halde *hakikat* dediğimizin herkese
şamil bir anlamı yok ve benimki de tabiri caizse terminolojik bir anlam oluyor.

Peki herkesin hakikati kendine mi? Kelimenin ucuzlamış olması, anlattığı
kavramın da ucuzlamış olduğunu mu gösterir? Hatta *yok öyle bir şey* demek için
sebep midir? Yeryüzündeki şu kadar milyar insanın hakikat hakkında herhangi bir
ortak fikre sahip olmayışına bakıp, hakikat kelimesini istismar edenleri de
düşününce bu mevzuu bir kenara mı kaldırmak gerekir?

Herkes hakikat hakkında farklı şeyler söylerken, onun ne olduğunu nasıl
bileceğiz?

Bu sorunun verebileceğim doğrudan bir cevabı yok. Yine de hakikate yakın olmanın
uzak olmaktan iyi olduğuna inandığımı söyleyebilirim. Bu hakikat sözle
aktarılabilir bir hakikat olmayabilir, ancak onu gözeterek ve fıtratın,
vicdanın, aklın pusulasına bakarak ona yaklaşılabilir.

Bu pusulanın herkes için aynı yeri göstermeyeceği itirazı makul bir itiraz. Buna
da cevabım, eğer birileri hakikate sahiden yakınsa, onların pusulasının kalıcı
olacağı ve hakikati göstermeyen pusulanın takipçilerini enkaz haline getireceği
şeklinde olacaktır. Eğer biri *hakikat diye bir şey yok, tek hakikat hepimizin
yok olacağı* diyorsa ve hakikat sahiden buysa, o halde evet, hepimiz yok
olduğumuzda hakikat kendini ifşa etmiş olacaktır. Biri de *hakikat Allah'tır ve
ona yakın olan hakikate yakın olur* diyorsa ve hakikat sahiden buysa, hakkın
divanında hakikat kendini ifşa etmiş olur.

Peki bu arada, yani *hakikatin ne olduğunu anlayıncaya (veya anlayamayıncaya)
kadar geçen sürede* bu kadar farklı hakikatin bir arada nasıl yaşayacağını soran
olursa, *şimdi yaşadıkları gibi* derim. Arada çatallaşır, arada uzlaşır, arada
kavga eder, arada savaşır, arada değişir, arada unutulur; tarih akar ve yalnız
hakikat baki kalır.

