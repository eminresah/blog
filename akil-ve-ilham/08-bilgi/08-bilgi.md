---
title: Bilgi
---

## Alim

Bildiğini göstermek zorunda kaldığın bir dünyada, alimin vazifesi, yediği
yemeklerin fotoğrafını çekip aleme ifşa edenden farklı değil. *Öğleyin şunu bunu
yedim* ile *zamanında şunu bunu okudum* farklı saiklere dayanmıyor.

Alim derken, eğer bilgisini satmayı öğrenmiş kimseden bahsediyorsak, açlığını
abur cuburla bastırandan da *gurme* diye bahsedebiliriz. Yemenin keyfi, bilmenin
keyfi, insanın bir dünyada yaşadığını, varolduğunu, varlığının yediğinden,
bildiğinden farklı olduğunu unutturacak mertebede değilse, o insan ne yemeyi, ne
bilmeyi biliyordur. Dedikodu kabilinden put oymacılığı.

## Gaflet

*Akıl* insana verilmiş en büyük nimet sayılır, halbuki daha çok cezaya benziyor.
Aklını sonuna kadar kullanan ve gafletten her daim ayık bulunmak hedefindeki
insanın sonunda aklını kaybetmesi mukadder. Biz burada ne için ve nasıl
bulunduğumuzu sadece akıl yoluyla bulamıyoruz. Buna bir takım *hikayeler* de
eklemek gerekiyor.

Hikayeleri kısa keserseniz, gafletiniz sığ bir gaflet oluyor, *bilmiyoruz,
içelim güzelleşelim* demenin bendeki karşılığı daha çok bu. Bilmiyoruz, doğru,
ancak bu bilmeyişten mümkün mertebe sefa sürülen bir hayat yaşamak *gerektiği*
sonucu derin durmuyor. Kolay bir sonuç bu.

Kolay sonuç olması, diğer cevapların bundan daha *doğru* olduğu anlamına gelmez
tabii, sığ bir gafleti, kafa ütüleyici derin bir gaflete tercih eden insanlar
pek çoktur. Kimsenin gafleti diğerinden makbul değil.

Hakikat hakkında konuşurken, bilimcilerin kendi usullerini *tek geçmeleri* de
gaflettir mesela, dindarların her şeye hazır bir *Allah öyle yaratmış* demesi
kadar sığ bir gaflet değilse de, bilimin nasıl çalıştığı konusundaki gaflet de
farkedilmeyecek bir gaflet değildir. Kişinin hayatını veyahut kötü bir geceyi,
hastalıkla, intihar düşüncesiyle, ayrıldığı sevgilisinin hayaliyle, her çeşit
maddi ve mevki sıkıntısıyla dolu bir geceyi atlatmasına vesile olabilecek her
şey gaflettir. Dindar bir adamın *Allah bana yeter* demesi de, bilimcinin *bilim
aşkı bana yeterli* demesi de benzer bir etkiye sahip. Kimisi de hiç öyle kendini
yormaz, bir masanın başına geçer, rakıdan gelen keyfi yudumlar.

Hepimiz böyle geceleri ve günleri *bir şekilde* atlatıyoruz. Aklımızı sonuna
kadar çalıştırsak, *anlam* olarak bindiklerimizin bizi bir yere götürmediğini,
atlıkarıncadan farksız bir dünyada dönüp durduğumuzu farkedeceğiz. Atlıkarınca
herkesin *mertebesine* göre daha dar veya daha geniş, ancak hepimiz sonunda
dönüp dolaşıp aynı yere geldiğimizde, bu bindiğimizin atlıkarınca olduğunu
unutuyoruz. Gaflet dünyamızı böyle kurtarıyor.

## Hangi Fikirler Ölsün?

Hiçbiri ölmesin. Çok demokrat olduğumdan değil, hepsini makbul bulduğumdan da
değil, insanın şartların kölesi olmasından.

Her konuda insanların farklı fikirleri var. Dünyanın ne olduğu konusunda, misal,
birbiriyle çatışan binlerce fikir var. Bu fikirlerin hepsi birden doğru olamaz.
Belki hiçbiri tam doğru değil. Bazıları daha doğru, bazıları daha yanlış.

Bazılarının yaşamaya daha layık olduğunu düşünebiliriz, benim de böyle
tercihlerim var. Ancak bu tercihler de diğer fikirlerime dayanıyor. Bana yakın
gelenin, *diğer fikirlerime uyanın* yaşamaya daha layık olduğunu düşünüyorum.
Sanırım herkes için de böyledir. *Benim fikrim ölsün* diyeni hiç görmedim. *Ben
öleyim* diyen bile *fikirlerim yaşasın* diye yapar bunu.

Fikirleri tohumlara benzetirim. Bazıları iklime bazılarından daha müsait,
bazıları daha çok ürün veriyor, bazıları daha ucuz aktarılabiliyor, bazılarının
talibi daha çok. Onlar serpilip gelişiyor. Aktarılması zor fikirler ise yaşça
büyüklerin *dırdır* ederek yaşatmaya çalıştığı cinsten fikirler. Bunların talibi
her nesilde çıkabilse de, hayatî tehlikeleri var.

Totaliterlik mesela. Her ne kadar *şirket* denen yapılarda zımnen devam etse de,
siyasi olarak takipçisi azalmış bir fikir. 100 yıl öncesine nazaran revaçtan
düşmüş. Dünyanın öküzün boynuzunda durduğu da böyle, birkaç asırdır takipçi
kaybediyor. Artık sahibi pek kalmadı. Geçenlerde birini gördüm gerçi, hala
*dünya düzdür, öküzün boynuzunda durmaktadır* diyordu. Tükenmiş değilse de bunu
söyleyen insanları arayıp bulmanız gerek.

Ne kadar absürd olursa olsun bu düşüncelerin insanlık ömrünün bir safhasında
gerekli olduğu aşikar. Devamlı ilerlemeci insanlar, bu fikirlerin en kısa
zamanda ölmesi gerektiğini düşünüyordur (ve bu da bir düşünce) velakin dünya
tarihinde her zaman ilerleme yok. Bazen geriye gidişler var ve bu fikirler,
şartlar öyle gerektirirse yeniden revaç bulabilir.

Dünya öyle felaketlerden geçer ve bir de bakarsınız totaliterlik gerekli olur,
hepimiz ölmek yerine bir diktatörü alkışlamanın daha iyi olduğunu düşünürüz.
Yeryüzünde teleskopları yiyen bir bakteri ortaya çıkar ve bir de bakmışsınız,
insanlar *boşlukta duran bir dünya* yerine *öküzün boynuzunda duran dünyayı*
daha makul bulmaya başlamış.

İnsanlık bugün barbarlık olarak gördüğümüz pek çok fikre zamanında
tutunabilmişse, bir gün tutunacak benzer dallara ihtiyaç duyabilir. Bu gibi
fikir tohumlarının şu anki iklimde yeşermesi zaten mümkün değil, insanlara bu
zamanda dünyanın düz olduğunu söylersen yüzüne söylemeseler de arkandan
gülerler. Yine de Norveç'in kuzeyinde saklanan *dünyanın tüm tohumları* gibi
korunmayı hakettiklerini, iklim değiştiğinde muhtaç olabileceğimiz bitki
tohumları gibi, şartlar değiştiğinde muhtaç olabileceğimiz fikirler
olabileceğini düşünüyorum.

Zamanın akışı, şartların değişmesi zaten birçok fikrin komaya girmesine sebep
oluyor. (Bitki türleri de kayboluyor.) İnsanlar güce meyilli, medyanın
kendilerine gösterdiği yalınkat dünyaya meyilli. Buna rağmen şartlar değişince,
medya da, güçlüler de fikirlerini değiştirmek zorunda kalıyor. Misalen bugün bir
çok insan için *geride kalmış* bir düşünce olan devletçilik ve KİT'ler yavaş
yavaş yeniden revaç buluyor, yirmi yıl içerisinde *yeni devletçilik*
diye bir kavramın hayli önemli hale gelmesini beklerim. Bugün yasalarda
*vazgeçilmez bir hak* gibi görünen telif hakkının yirmi yıl içerisinde doğrudan
tartışılmaya başlanmasını beklerim. Bugünün şirket feodalizmi gibi duran
demokrasilerinin, yüz yıl sonra hayli demode görüleceğini de düşünüyorum.

Zamanın doğruyla eğriyi birbirinden ayıklayacağına inanıyorum ama bu da *sadece
bir fikir*. Doğrunun eğriden ayıklanmasının uzun zaman alabileceğinin ve
elimizdeki düşüncelerin hiçbirinin bizatihi doğru olmayabileceğinin farkındayım.
Ne kadar absürd ve geri durursa dursun, *baki kalan* fikirlerin genlerinde
şimdiki absürdlüklerin bir kısmına da ihtiyaç olabilir veya şartlar öyle değişir
ki, bugün kara dediğimize yarın ak demeye başlarız. Hayat bu.


## Uzmanlık ve Kültür

Uzmanlaşma kültürün zıddı. İnsanın zamanı kısıtlı olduğuna göre, ya
derinleşebilir, ya genişleyebilir. Ya çok konuda azar azar, ya az konuda çok çok
bilebilirsin. *Kültürlü* olmak, o halde uzmanlıkla çelişen bir hedef.

Tabii burada *insanın zamanı kısıtlı* kısmı herkes için geçerli değil, daha
doğrusu herkes için *aynı ölçüde* geçerli değil. Bazılarının zamanı
diğerlerinden daha kısıtlı ve daha önemlisi birçok insan zamanını bu ikisine de
harcamaz. *Ne kültür, ne derinlik, daha çok eğlence* peşinde ekseriyet.

Şirket, bürokrasi vb. organizasyonlar, uzmanlığa kültürden fazla önem verir.
Vermek zorundadır çünkü bir işin ne kadar hızlı yapıldığı uzmanlığa bağlıdır.
İşlerini daha hızlı yapan organizasyonlar diğerlerine nazaran daha çok üretir ve
yaşar.

Ancak, organizasyonun her noktasında, sadece uzmanlığa önem vermek, yaratıcılığı
öldürür. Yaratıcılığın yakıtı kültürdür, uzmanlıksa yeni ilişkileri bulmayı
hedefleyen bir yaratıcılığı değil, halihazırdaki bilgi üzerinde tasarruf
edebilmeyi önemser.

O sebeple *sadece uzmanlık* peşinde koşan organizasyonların sonu genelde pek iyi
olmaz. Organizasyonların yaşlanması ve büyümesi de, uzmanları istihdam
edebilmeleriyle mümkün olur. Uzmanlar arttıkça yaratıcılık azalır.

Onun için 20 sene önce gayet yaratıcı olan bazı şirketler, misalen Microsoft,
bugün giderek yaşlılık belirtileri gösteriyor. Google servislerini
uzmanlaştırarak aynı yola giriyor. 13 kişilik Instagram, 55 kişilik WhatsApp
diğerlerinden yarıştıkları büyük şirketlerden daha ilgi çeken şirketler haline
geliyor. Ve tabii devletlerin yaratıcılıkla hemen hiçbir işi olmadığı için
kendilerine dikkat etmeyen memurlar ultra-sıkıcı insanlara dönüşüyor.

## Yorum ve Aşırı Yorum 

Seneler önce Umberto Eco'nun bir kitabını okumuştum, *Interpretation and
Overinterpretation* (Yorum ve Aşırı Yorum) adında. Bir metnin yazarın maksadını
aşarak yorumlanmasını konu edinmişti.

Yorum/tefsir meselesi hemen bütün bilim dallarına sirayet etmiş bir konu. Şu
sıralar *Data Science* (Veri Bilimi) alanında, büyük miktarda veriden
çıkarılabilecek bilgiyi ve bilginin türleri/vecheleri (aspect) arasındaki
ilişkilerin nasıl anlaşılacağıyla ilgili konularda çalışıyorum. Metin
yorumlamaya göre sistematik, matematiksel model olduğunda daha kesin sonuçlar
elde etmek mümkün. Henüz metni yorumlayabilecek, mesela bir romanın sembolizmini
ve kurgusunu aşıp, gerçek dünyaya dair ne söylediğine vakıf olabilecek modeller
yok. (*Olamaz* değil, *henüz yok.*) Bu açıdan bir metinde yazarın neyi
kastettiğiyle ilgili konuşmak hayli münbit, akademik açıdan getirisi yüksek bir
tarla. Hemen tüm sosyal *bilim* ve akademik edebiyat bu çerçevede sürdürülüyor.
Günlük hayatta dedikodu dediğimiz türden bir iş aslına bakarsak.

Taş kaldıracak kuvvetli biri bir kuyuya taş atıyor, sonrakiler de kuyunun
sesinden ve suyun dalgalarından taşın büyüklüğünü ve biçimini anlamaya
çalışıyor. Felsefe ikibinbeşyüz senedir Eflatun'un attığı taştan nasipleniyor
mesela, modern zamanlarda da Heidegger'in açık açık belirttiği üzere *anlaşılır
yazmak* akademik açıdan intihara eş, taşını düz atan değil, sektiren ve suyu
bulandıran daha makbul.

Geçenlerde *Hobbit* filmine gittik. Akabinde daha önce seyretmiş olduğum
*Yüzüklerin Efendisi* üçlemesini yeniden seyrettim. Kitapları da zamanında
okumuştum. Bu kitapları da, konuyu da sevmem, Tolkien ırkçı bir adam gibi gelir.
İyilerin fazla iyi, kötülerin fazla kötü olduğu yapay bir mitoloji. Oturup bir
dünya kurmak açısından imrenilebilir ancak daha az ırkçı bir dünya kurmak mümkün
olmalıydı.

Bu kitapları okurken *Ork* kelimesinin *Türk* kelimesine benzerliği dikkatimi
çekmişti. *Sauron* ismini *Solomon* ve *[Kanuni] Süleyman*'a, 9 Nazgul'ü,
Süleyman'dan önceki ölmüş 9 padişaha, Minas Tirith'i Viyana'ya (veya *Beyaz
Şehir* Belgrad'a) benzetmek mümkündü. Sonra kitabın İkinci Dünya Savaşı
sırasında yazıldığını düşünüp, tüm hikayeyi bu çerçevede okumanın da mümkün
olduğunu farkettim. Sonra elfler aristokrasiyi, insanlar burjuvaziyi, orklar
proleteryayı andırıyor gibi geldi. Sauron Stalin de olabilirdi. İlh.

Bunların hiçbirinin *doğru yorum* olduğuna inanmıyorum. Neticede bütün
hikayelerin dünyadaki olayları andırması normal, paralel çizgiler çekebiliyor
olmak doğru şekilde yorumladığımız anlamına gelmez.

Doğru yorumladığımızı nasıl bileceğiz? Bunu yazarın ağzından duysak bile,
neticede herkes *sanatsal özgürlüğünü* kullanıp, olayları birebir anlatmadığı
için bir noktanın ötesinde yazarın da metnin tüm yorumlarının farkında
olabileceğini sanmıyorum.

Buna ilişkin verilmiş bir cevabım vardı. Biraz mühendislik kokuyor ama şöyle bir
şey: Her yorum belli bir zihinsel *maliyet* getirir. *Yüzüklerin Efendisi*
romanından, Osmanlı tarihine paralel çizgiler çekebilmek için zihinsel çalışma
yapmak gerekir. Teorik olarak metin sonsuz şekilde yorumlanabilir ancak pratikte
bu zihinsel maliyet mümkün yorumlara bir sınır getirir. Bir metnin en kolay ve
en tutarlı yorumu en muhtemel yorumudur. Daha az tutarlı ve daha maliyetli
yorumların mümkün olması, bunların muteber olmasını gerektirmez.

Bu fikri geliştirip, analojiye dayalı bir semiotik sistemi oluşturmak
niyetindeydim ama ah, bu tembellik çok zor bir şey.

## Ortalama Fikir

Demokrasilerin ortalama fikri hayata geçirdiği söylenebilir. Sosyal, ekonomik
politikaların genelinde ortalama fikrin dışına çıkılması nadiren mümkün olur.

Ortalama fikrin kendi kendini üreten, toplumu çürüten bir tarafı var. Dışardan
taze fikir gelmezse, toplumu boğacak, bağnazlığı kuvvetlendirecek, *bizi bizden
başka kimse yönetemez* dedirten bir tarafı.

Bunu aşmanın yolu olan *taze fikir*, Türkiye'ye son ikiyüz yıldır hariçten,
ekseriyetle batıdan geliyor. Ancak şu son zamanlarda batı, bu fikir mihverliğini
şaşırdı, doğu sadece son krizle değil, genel olarak ekonomik gücünün
yükselişiyle batının elindeki liderliği zorlamaya başladı. Batı hala bir çok
alanda en iyi, ancak sarsılmazlık cilası bozuldu.

Batıdan fikir akışı kesildiğinde, Türkiye'nin önünde iki yol görünüyor.
Ya bağnazlaşacak ve kendi tuhaf toplumsal değerlerine gömülecek veyahut
batının taktığı yardımcı tekerlekleri çıkarıp, gelişme bisikletini iki
teker üstünde, kendi başına sürmeye başlayacak.

Bu ikincisi için ortalama fikrin *gelişme* ve *daha iyi* tarafında oluşması
gerek. Ortalama fikrin burada oluşması için de, daha çok absürd fikir
üretilebilmesi gerek. Ortalama fikrin, *median* fikir olduğunu, toplumdaki en uç
fikirlerin ortasında bir yerlerde oluştuğunu, insanların bu *radikal* fikirlerle
tanışıp, *o kadar da olmaz* diyerek ortalama fikri desteklemeye başladığını
düşünüyorum. Kısacası, eğer Türkiye daha çok fikir üretmek istiyorsa, her konuda
daha uç, daha uygulanamaz, daha uçuk fikirlere sahip olmak, bunları
üretebilmeli.

## Sıkıcı İdiot

Zizek'in *insanların %99'u sıkıcı idiotlar* dediğine dair bir twit okudum.
Twitter'dan kaynaklanan bilginin sıhhatini bir yana bırakıyorum. Belki demiştir,
belki dememiştir, ikisi de mühim değil.

Aklıma günümüz sosyalistleriyle Hristiyan skolastikleri arasında bir benzerlik
getirdi. Kendi çalıp kendi oynama, olmayan sorun üretip, sonra bunu çözüyormuş
gibi yapma konusunda iki literatürün de hayli tecrübesi var gördüğüm kadarıyla.
Gerçi bütün *akademisyenlik* bir ölçüde böyle, insan gerçek sorunları çözemeyip,
boş boş oturmaktan sıkılınca ne yapacak? Hepimiz bir şeylere sardırıyoruz.

Yalnız bu sardırdığımız konuların *büyük meseleler* olmadığını unutuveriyoruz.
Unutunca *bizi anlamayan* insanların hepsi doğal yoldan idiotluk mertebesine
vasıl oluyor.

İnsanlar mı daha idiot, insanın ne olduğunu anlamayıp, ona gereksiz beklentiler
yükleyen mi tam çözemedim.

Çizdiğinin balık resmi olduğunu unutma.


## Tekniğe Savunma

Teknik onu anlamayanlar tarafından aşağılanır. Teknikten anlayanları
aşağılamanın devamı sadedinde. İnsanların bazısı, ki bunlar aynı zamanda
matematiği sevmemekten ve dahi becerememekten de gurur duyar, teknik karşısında
bir söz sahibi olmadıkları için, o yokmuş gibi davranmaya devam ederler. Sosyal
bilim deyince böyle anlayın, *tekniksiz bilim* veyahut *teknik yokmuş gibi yapan
bilimsi*.

Teknik neden önemli? Çünkü insanın varoluşuna kasteden tehlike o taraftan
geliyor ancak onu anlamayanlar, ona karşı en savunmasız olanlar. Onu
anlamayışıyla veya düşüncesinin tekniğin netliğinden uzak, *gerçek dünya* dediği
puslu hayalleriyle vakit geçirenler, bir gün tekniğin kendilerini taklit
edebildiğini, onlarla konuşabildiğini ve bu konuda hemen hiç hazırlık
yapmadıklarını farkettiklerinde, dünya çoktan tersine dönmüş olacak.

İnsanlığın karşısındaki en büyük tehlike nedir? Kimisi *nükleer,
biyolojik, kimyasal silahlar* der: Tekniğin canavarca yüzü. Bir anda
milyonlarca insanı öldürmeyi becerebilir, ancak tetik diğer insanların
elinde olduğu sürece bu o kadar da tehlikeli sayılmaz. Diğer tehlike
nedir? İnsanın makinelerin yarattığı ve onların kendileri için
düzenlediği bir dünyada figüran olarak kalması. Buna daha zaman var,
kendi kendini geliştiren yapay zeka sistemlerinin o kadar da kolay
olmadığını gördük. Ancak üçüncü bir tehlike yavaş yavaş somutlaşıyor.

İnsanla makinenin birleştiği, bir kısmı adam, bir kısmı robot canlılar ortaya
çıkmaya başladı. Bunlar insanın tekerleği icadından beri *evrimleşen* canlılar,
ancak şimdilerde artık insana eklenen kısmı da yeterince bilgili ve hatta kimi
insan bu aletler olmadan *düşünemiyor.*

Bir göz eğer görmek için gözlüğe ihtiyaç duyuyorsa, gözlük de görmek için göze
ihtiyaç duyuyordur. Yolunu bulmak için akıllı telefona ihtiyaç duyuyorsan,
akıllı telefon da bir yere gitmek için ayağa ihtiyaç duyuyordur. 

İnsanlar kendilerini kainatın merkezi sayarlar ancak giderek kafayı daha az
yormaya uğraşıyorlar. Mümkün olsa bizi düşünme ve mutlu etme sorumluluğunu
bilgisayarlarımıza veya şimdiki adıyla akıllı telefonlara yükleyeceğiz. En güzel
yemek nerede, şu an neye ihtiyacım var, moralimi ne düzeltir? Nasıl
eğlenebilirim, ne yaparak zaman öldürebilirim?

Bunların henüz hayatı önemli ölçüde aksatmayışları iki sebeple: Kurumlarımız
hala insan kurumları, eğitim sistemimiz hala bu makineler yokmuş gibi yapmayı
tercih ediyor ve adaptasyon geç yürüyor. Ancak bir defa bu aletlere bağımlı
olduğumuzda, onlara tekerleğe olan bağımlılığımızdan daha muhtaç olacağız.

Ve onlar da gelişmeye devam edecek. Kanımızdaki oksijen miktarına bakıp dışarı
çıkmamızı, şeker miktarına bakıp yemek yememizi, vitaminleri kontrol edip,
salataya hangi sosu eklememiz gerektiğini anlatacaklar. O gün ne öğreneceğiz? Ne
okusak faydalı olur? Dünyada neler olmuş?

Başka insanların bizi duymasına ihtiyacımız var ama bunu robotlarla çok daha
rahat halledebiliriz. Onlarla konuşurken sırlarımızı kimseye anlatmayacaklarını
bileceğiz, samimi olduklarından emin olacağız. Belki soğuk bir mantık olacak
sözlerinin gerisinde ama aynı zamanda hormonlarımızı da kontrol edebildiklerine
göre, söze de ihtiyaç duymayacağız. Kendilerine hayatın boşluğundan şikayet
ettiğimizde, bu masum robotlar, damar yolundan bir iki damla daha mutluluk
hormonu verecekler ve biz aslında dünyanın ne kadar renkli olduğuna hayret edip,
yolumuza devam edeceğiz.

Böyle bir dünya, bildiğimiz anlamda insanlığın sonu demek. İnsanın kendi
kaderini, kendi isteğiyle makinelerin eline teslim etmesi. Bugün kafelerde
birbiriyle konuşan insandan çok elindeki cihazın ekranına bakan varsa, bu süreç
de başlamış demektir. Sonra akıllı gözlükler gelir, sonra konuşmayı öğrenirler,
sonra beynimizi okurlar ve zaten hayatımızdaki her şeyi biliyorlar.

İnsanlık teknolojiye hazır değil. İnsanı bildiğini iddia edenler de teknikten
habersiz ve bu konuda ne yapacaklarını bilmiyor. Onların insanlıktan anladıkları
da, zaten büyük ölçüde *eskilerin masalları.*

İnsanın insan kalarak, hem de mutlu olması, hem faydalı olması mümkün mü? Belki
mümkün, ama gerekli mi? Belki de büyük oyunun içinde insanın vazifesi sadece bu
hibrid robot/insanlara merdivenlik yapmaktı. Belki insanın başka bir anlamı
yoktur. Belki tüm *Angst*, kendinden daha sıkı bağlı, daha iyi anlaşan, tüm
küreyi adeta tek bir hücre gibi yöneten ve buradan başka kürelere zıplayabilecek
bu *zekayı* üretmek içindi. Belki insan sadece protoplazma çorbasındaki
moleküller kadar önemliydi ve hücre kendini inşa ettikten sonra, ancak onun
parçası olarak hayatını idame ettirebilecek.

Bazen teknik yokmuş gibi yapanların, çoktan *karşı tarafa* geçtiklerini ve
insanlığı uyutmak için üretilmiş robotlar olduğunu düşünüyorum. Tarih bizi nasıl
yazacak biliyorum. Yazmayacak. Bu senaryoda bir tarih yok.

## Sayı

İnsanoğlunun kendinden bağımsız icad edebildiği tek ölçü sistemi, sayı. Bir şey
sayıya dökülmüyorsa, bir insana, bir dile, bir çevreye izafi kalıyor. Sayı kendi
başına objektif, onun üzerine kurulan yorumlar bile bu objektiflikten uzak.

Matematikçiler kendilerinin sayılarla uğraşmadığını söyler, ancak kastım
anlaşılacaktır. Fiziğin belli problemlerinde bile sayıları terkedip yorumlamaya
başladığınızda subjektiflik görünür, matrisin içinde *her neyse o* olan bir
dalga/parçacık ikiliğini, oradan çıkarıp yorumlanmaya başladığında insanlar
birkaç kampa bölünür. *Kopenhag yorumu mu, paralel evrenler yorumu mu?*

Matematik bilmemekle övünmenin normal olduğu zamanlardayız. Hatta *entelektüel*
olmanın şartlarından biri matematiğinizin kötü olmasıdır. Bu sayede sayıların
getirdiği çıplak bilgiden uzak kalmış, Öklidyen doğrular yerine, bahçenizde
sarmaşıklar inşa etmiş gibi durursunuz. Tabi bu da malını satmak için daha cazip
bir ambalajdır. Velakin Matematik onu sevip sevmediğinize bakmadan yaşamaya
devam eder, ikibin sene önce felsefeciler tarafından söylenen *çok önemli
lafların* bir çoğunu komik buluyoruz, ancak Öklidi hala ciddiye alıyoruz,
Pisagor tuhaf felsefesiyle değil, denklemleriyle anılıyor. Bunda bu zamanın
entelektüleli için de bir işaret olmalı.

Lafını sayıdan esirgemenin bir faydası yok. *Lafım kısa zamanda kadük kalsın*
demek. Sayıdan kaçmanın bir faydası da yok, sonunda kalpler belli sayıda
attıktan sonra duruyor, hücreler belli kere bölünüyor ve nefesinizi sayısız
alamıyorsunuz.

Bahis: Hayatın sayıdan ibaret olması değil, sadece sayının hakkını vermeden
konuşmanın boş olması.



