---
title: Akıl
---

## Akıldan mezuniyet

Akıldan mezuniyet, aklı kullanmayı bilmek ancak onu tek merci haline getirmemek
demek. Aklın nasıl çalıştığını, hızlıca sonucu görebileceğini, yavaşça hesap
yapabileceğini, her ikisinde de sınırlı olduğunu.

Akıldan mezun olmadan, onu küçümseyen. ondan başka merci tanımayan, onu tek
geçer akçe kabul eden, onu kullanmayı beceremeyen çok insan var. Düşünmeyi
bilmeden gönlünü işe katınca, genelde kendi heveslerinden, hayallerinden,
egosundan başka bir netice alamayan. Akıldan başkasını bilmediği için mutsuz
olanla, aklını hiç kullanmadığı için mutsuz olan kardeş.


## Dolu Kafa

Hafıza, dediğimiz hicap örtüsü, aslında insanın kendini sürekli sanmasına sebeb
bir şeytan işi. *Onların yollarına oturacağım* diyen, bunu insanların hafızasına
güvenerek yapıyor. Diyeceksin ki, o olmasa hiçbir şeyi bilemez, *öğretilen bütün
kelimeleri* aklımızda tutamazdık. Belki de aklımızda tutmak için değildi onlar,
bilgiye sıkı sıkı sarılınca, yeni bilgi edinmek imkansız zira.

Kafan dolar, çalışamazsın.

Kafan dolar, daha fazla dolduramazsın.

Öğretilen *bütün kelimelerin*, aslında insanın *bağımsız düşünmesine* işaret
ettiği konusunda kendimle hemfikirim. Yani mesele eşyanın isimlerini ezberlemek
değil, onlara isim verebilmek ve aralarındaki ilişkiyi belleyebilmekti. Yoksa
meleklerin *biz senin bildirdiğin kadarını biliriz* cevabı da biraz manasız
olur, *bütün isimleri öğreten* de Allah. İngilizce sınavına çalışan tembel
talebe gibi *al şu kelime listesini ezberle* sahnesi canlanıyor gözümde, hayır,
işte, tembel talebenin herkesi geçtiği sınav değildi bu. Kelime listesinden
Şeytan'ın pek etkilenmediğini de biliyoruz, konu dolaşıp, ateş--toprak
çekişmesine geldiğine göre, Şeytan'ın da *bu isimlere benzer isimler* biliyor
olması lazım.

Eh, işte, hafızamızı yanıltan şeytan da oradan. Belki Adem'e verilen *akletme*
ile, Şeytan'ın *hafızası* arasında gidip gelişimizin sebebi budur. Hafıza
olmadan yaşayamayacağımızı düşünüyor ve aklımızı kullanmak yerine geçmişi ve
geleceği harmanlayıp duruyoruz. Hatırlamak istemediğimiz, gereksiz onca
ayrıntının bizi şekillendirmesi, yoğurması, dünyamızı karartıp daraltması ve
aklımızın yoluna oturması da böyle. İnsanoğlu o sebeple *unutmak* için aklından
da feragat edip, kendi düşünmekten uzak tutacak işlere veriyor.

## Aptallık

Aptal insanların nasıl düşündüklerini merak ediyorum. Aptallık nasıl bir his?
Nasıl bir duygu? İnsanların aptal olduklarını bilmesi mümkün mü?

Adamın birinden, sanırım reddit'teydi, beynine giden kan azaldığında
aptallaştığını okumuştum. Aptallaştığını farketmiş, çünkü önceden zeki biriymiş.
Peki insanın daha önceden zeki olmadığı durumlarda ne oluyor?

Ben de dahil pek çok insanın anlamadığımız konular var. Kendimi *aptal gibi*
hissettiğim konular. Bunları görünce biraz düşünüp, aklımın almayacağına karar
veriyorum. Belki daimi aptallık da böyledir. Sadece insanların genel olarak
bildiği şeyleri bile bilemiyor, düşünemiyor olacaksın. Aptallığının boyutuna
göre.

Bunun yarattığı his nasıl oluyor peki? Bir şeyi anlamam gerektiğini düşünüyorsam
ve fakat anlayamıyorsam, panikliyorum. Aptallar daimi bir panik halinde mi
yaşıyor? İnsanların yerli yersiz pek çok şeyden korkmalarının sebebi bu mu?
Aptallıkları mı? Aptal oldukları için mi korkuyorlar?

Zekanın, düşünce kalitesinin derece meselesi olduğunu ve hemen her konuda daha
iyi düşünen birileri olacağını kabul ediyorum. Ancak bu bilgi bende paniğe yol
açmıyor. Eğer biri bana çözemeyeceğim bir matematik problemi getirirse, bundan
herhalde paniklemem. Ancak çözebileceğimi düşündüğüm bir programlama problemini
çözemiyorsam paniklerim. Günlük hayata dair güvenim de böyle. Bir yere giderken
yanlış otobüse binmişsem mesela, paniklerim. Böyle bir yanlışı kendime
yediremediğimden. Bu beceriksizlik ağır geldiğinden.

İnsanın zekasıyla egosu mütenasipse, belki o kadar paniklemiyordur. İnsanın
egosunun *en fazla* aklı kadar şişkin olmasında fayda var. Daha ötesi, aklının
almayacağı konuları kendinden beklemeye ve bu sebeple daimi bir korku ve endişe
içinde yaşamaya sebep oluyor.

## Bit Beyin

*Bit beyinli* yeni icadım. Buyrun.

Hem küçük, hem de 1/0'dan gayrısını düşünemeyen, her işi ak/kara *dikotomisi*
ile gören birine söyleyebilirsiniz. *Ya şu, ya bu.* Bit beyinli deyince, hepsi
olur.

Velakin *griler* edebiyatı da sevdiğim bir edebiyat değil. Düşünmekten kaçmak
için uydurulmuş gibi *sadece siyah ve beyaz yok, griler de var* demek, çok büyük
bir adım değil. *Hangi griler* sorusuna verilen cevaptır mühim, *bu salamı kaç
dilime ayırabiliriz?*

*Her zaman daha incesi mevcuttur* diyecekler. Evet, daha incesi mevcuttur ama
pratik bir fark yaratmaz. *Siyah* ile *beyaz* arasında 1000 gri varsa ve bunu
10000 yapınca bir fark olmayacaksa hayatımızda, daha ince dilimin kime ne
faydası var?

Dilimlerin incesi makbul ama dilim maksudun kendisi değil. İyi ne, kötü ne,
bıçak nasıl, sen hangi dilimi istiyorsun? Dilim inceltmek bir beceri ama doğru
yerden dilimlemek için doğru bıçağı kullanmak daha büyük marifet.

## Değişmeyen Fikir

Değişmeyeceğini bildiğiniz bir fikriniz var mı? Değişmeyeceğinden emin misiniz?

O halde neden onu düşünmeye devam ediyorsunuz? Tekrar etmenin anlamı nedir?

Düşünce faaliyetinin değerli olmasının sebebi, fikirlerin değişebilmesine
dayanır. Değişmeyen fikirler için insanın kendini yormasına, kafasını meşgul
etmesine ne gerek var? Çok daha değerli faaliyetlerle meşgul olabilir insan.

## Düşünmeye Üşenmek

Dinlediklerimin daha az kafamda kaldığını farkediyorum. Bugün *You're not so
smart* (O kadar da akıllı değilsin) adında bir kitap dinledim. Anlattıklarının
çoğu, Kahneman'ın *Thinking Fast and Slow* kitabındakilerle aynı ama yine de
kafamı verecek halde değildim.

Bu kitaplar güzel kitaplar ve insanın kendisininki de dahil, *düşünce sıhhatine*
daha az güvenmesini salık veriyor. İnsanın ani kararlarının ne kadar doğru
olduğu hemen hemen şansa kalmış, o sebeple kitabın dediği gibi, *düşünceyi
düşünmek* ve başın sıkışınca ne yapacağına önceden karar vermek lazım.

Diyet mi yapmaya çalışıyorsun? Karnın acıktığında ne yiyeceğine önceden karar
ver. Böylece *bu seferlik de dışarıdan söyleyeyim de, Pazartesi başlarım*
demezsin. Sınava mı çalışman gerekiyor, telefon ve sair ayartıcılardan nasıl
uzak duracağına önceden karar ver. Bir toplantıya mı gireceksin, gündemin ne
olduğu önceden belli olsun ve bu konuları çalışmış olarak gir. İnsan *karar
vermeyi* veya *düşünmeyi* son ana bırakmamalı, bu kitaplardan öğrendiğim bu.

Tabii ki, bunu biliyor olmakla, yapmak arasında fark var. İnsan karar vermeye,
düşünmeye üşeniyor en çok. Önceden bunları yapmaya çalışmak da üşenmeye dahil.

## Düşünmeyi Sevmek

Yapılan bir çalışma, insanların uğraştıkları işi nasıl daha iyi yapacaklarını
düşünmeye zaman harcamalarının önemli bir fark meydana getirdiğini söylüyor.
Durup, nasıl daha efektif çalışacağını bulmaya çalışmak nihai verimi
artırıyormuş.

İnsanların işte daha çok zaman geçirdiği, ancak bu zamanın verime tahvil
edilmediği bir çağda yaşıyoruz. Ayartıcılar çok fazla ve sevmediğimiz işleri
yapmaya çalışırken, kendimizle mümkün olduğunca az kalmaya çalışıyoruz.

Düşünmek, eskiden de, şimdi de, en zor ve en az yapılan işlerden biri. İnsanları
düşünmeye, gerçekten düşünmeye sevkeden ve her zaman çalışan bir usul yok.
Düşünmek, insanların arasındaki başarı ve *hayat kalitesi* farkının temel amili.

Ancak insan işin içine duygularını karıştırmadan düşünemiyor. Sevmediğimiz bir
iş hakkında fazla kafa yormak, en son isteyeceğimiz şeylerden biri. [Cal
Newport](http://calnewport.com) gibi kimileri, son zamanların hayli moda
tavsiyesi *sevdiğin işi yapmak* sözünü eleştiriyor ve *asıl konu sevgi değil,
yetenek* diyorlar. Ancak yeteneklerimizi sevdiğimiz konuda geliştirmek daha
kolay ve [Leo Babauta](http://zenhabits.com) gibi kimilerinin, devamlı *sevdiğin
iş* demesinin sebebi de biraz bu.

Naçiz şahsım, bu ikisinin de biraz fazla yalınkat ölçüler olduğu. İnsanın en
sevdiği işte bile sevmediği taraflar olur ve onları da yapması gerekir, *sadece
sevmek* hemen hiçbir zaman mümkün değil. Ancak duyguların hiç rolü olmadığını
söyleyen de ne insanları, ne kendini tanıyordur.

## Fikir Edinme Usulü

İnsan hayatı bilmeyerek doğuyor ve bilmedikleri hakkında fikir edinmesi
gerekiyor. Bu fikirleri nasıl ediniyor? Hangi fikir edinme yöntemleri
diğerlerinden daha iyi veya aralarında bir fark var mı?

İnsanlarla ilgili fikirlerimizi mesela görünüşlerinden, duruşlarından,
konuşmalarından çıkarıyoruz. Diğer insanlar (herhalde biz de insan olduğumuz
için) tecrübe yoluyla bilgi edinmenin en rahat gerçekleştiği alan. İnsanları
yargılamak, haklarında bir fikir oluşturmak çok kısa sürebiliyor; aynı
*beceriyi* diğer pek çok konuda gösteremiyoruz.

Bilim bu fikir edinme yollarından biri. Din (veya gelenek) de başka bir fikir
edinme yolu. Bunlar hayat ve içindekiler hakkında öne sürdükleri fikirleri belli
usuller yoluyla geliştiriyorlar. Siyasi fikirler de kendine has başka yollardan
ediniliyor. İnsan kendine yakın olan hakkında daha kolay fikir edindiği için,
mesela Matematik daha zor, Sosyal Bilimler daha kolay geliyor.

Bu çağın getirdiği sorunlardan biri, uzmanlığımızın olmadığı konularda
fikir edinmenin zorlaşması. Bunu ilgilendiğim hemen her alanda
yaşıyorum. Uzmanlığa sahip olabileceğim tek konuda bile bilgimin her
zaman, her noktada doğru olduğundan emin olamıyorum. Uzmanlığım olmayan
ama ilgilendiğim konularda ise yapılan tartışmalar çok zaman bir
*kaynak* tartışmasına dönüyor. Soğuk Füzyon'un gerçek olup olmadığını,
oda sıcaklığında nükleer reaksiyonun mümkün olup olmadığını anlamak
sonunda kimi ne kadar ciddiye alacağıma kalıyor. Hidrojene doymuş bir
Palladyum çubuğu bulup, deneyleri kendim tekrar etmem mümkün olmadığına
göre doğrudan bir fikir edinmem mümkün değil. *Mümkün* diyen de, *değil*
diyen de *Nobelli* bilimadamları olduğuna ve işin içinde henüz
bilmediğimiz pek çok ayrıntı olabileceğine bakarak konu hakkında net bir
fikir edinmem mümkün olmuyor.

Aynı sorunu diğer konularda da yaşıyorum. Amerika'dan başlayan finans krizinin
sebeplerine dair *bilgisayarlar dünyayı ele geçirdi* de dahil olmak üzere pek
çok spekülasyon okudum. Dünyanın en gelişmiş aktüerya sistemine, risk analiz
cihazlarına sahip bir ekonominin, riskleri doğru hesaplayamadığından başka net
bir fikrim yok.

Dini konularda da, mesela *falanca şunu demiş, filanca bunu demiş* diye devam
edip giderseniz sonunda ya kelimelere farklı anlam veren, ya birbirinin
kaynaklarını ciddiye almayan insanlarla karşılaşırsınız. *Tefsir* de devletin
vergi aldığı bir konu olmadığına göre tartışmaları uzatmak her zaman mümkündür.
*Allah geleceği bilir mi?* sorusunun cevabını tartışan insanların hiçbirinin
meseleyi Allah'tan daha iyi bildiğini sanmam ama okudukça Allah'ın da bu
tartışmadan öğreneceği bir şeyler olduğu zehabına kapılıyorum.

Fikir edinme konusunda, kendi cehaletimi kabul ederek başlasam da
dayanabileceğim bir tek *tutarlılık* prensibini biliyorum. Bilim, din, siyaset
vs. hakkında okuduklarım eğer tutarlı değilse, kendi ayakları üzerinde
durmuyorsa, yanlış olduklarına kanaat edebilirim. Ancak tutarsızlığı keşfetmek
de çok zaman ve zihin gücü istiyor. O sebeple bunun da her zaman yarayacağını
sanmıyorum. Ayrıca mantık bilgim, yeterince büyük her mantıksal sistemin içinde
isbat edilmesi mümkün olmayan önermeler de olacağını söylüyor. Gödel'in
gösterdiği üzere *Aritmetik* için bile bir mantıksal tutarlılık bekleyemiyoruz.
Diğer fikri alanlardaki mantıksal tutarlılık, çoğu zaman kriter bile değil.

O sebeple belki, değişik konular üzerinde nasıl fikir edindiğimi daha dikkatli
düşünmem gerek. Ancak bunun klasik Epistemoloji'den bir farkı olmalı, çünkü bu
Kartezyen bir cedel (diyalektik) ile başlayan kimsenin alabileceği kadar kısa
bir mesafe değil. Dahası *düşünüyorum, o halde varım* demek yukarıda bahsettiğim
sorunları çözmüyor veya *tecrübe yoksa bilgi de yok* diyen Hume'un söyledikleri
bu farklı alanlarda, farklı fikir edinme yöntemlerinin ne olduğunu anlatmıyor.
Ayrıca ben düşüncemin maliki olduğuma, yani *düşünenin* her durumda ben olduğuna
ikna olmuş bile değilim. O halde (büyük harfle) Felsefe nasıl bir yol çizebilir?

Pratik, esnek ve insanların kendi fikirlerini edinirken kullanabileceği yollar
araştırmak isterdim. Cehaletimizi, onu bilgiyle doyurup uyutmaya çalışarak
değil, beraber yürüyüp konuşarak da terbiye ederiz belki. Belki.

## Gözlemci

Diyorlar ya, gözlemci gözlemi değiştiriyor. Ontolojik manada değilse de,
epistemolojik manada gözlem, gözlemciye dayalı.

------------------------------------------------------------------------

Deney diye anılanı, akan bir nehrin fotoğrafını çekmek gibi görüyorum. Nehrin
fotoğrafı, nehrin kendisi değil, dahası nehrin görüntüsü de o fotoğrafların
*birleşimi* değil. Fotoğraf nehirden başka bir şeyi gösteriyor, onun bir andaki
*superpozisyonunu.*

------------------------------------------------------------------------

Gözlemcinin gözlemi belirlemesi de böyle geliyor. Fotoğrafını hangi anda
çekeceğini gözlemci belirliyor, ancak o fotoğrafın içeriği gözlemciden bağımsız.
Ve yine gözlemcinin fotoğrafta gördüğü de, nehrin kendisi değil.

------------------------------------------------------------------------

Kuantum mekaniğinde, Allah'ı, *bütün gözlemlerin gözlemcisi* olarak anlamak
eğilimdeyim. Nanometre mertebesinden, atomların nehir gibi aktığı bir
mertebeden, insan zihninin anlayacağı bir dünyayı, fotoğrafların dünyasını
yaratan Allah. Çünkü insanın, bildiğimiz manada insanın, o fotoğrafı çekebilme
gücü yok.

------------------------------------------------------------------------

İlk fotoğrafı kim çekti? İnsan, ilk ne zaman *gözlemci* haline geldi. Madem
gözlemcilik vazgeçilmez, nasıl oldu da, kainat, o kadar zaman gözlemcisiz
varoldu. Akan nehrin fotoğrafı yok muydu? O halde, aktığını bize düşündüren
nedir?

------------------------------------------------------------------------

Burada bir anormallik görüyorum. İnsan zihniyle, şuuruyla dünyayı bağlayan tüm
fikir sistemlerindeki anormallik. *İnsan kendini yarattı* demek için, insanın
kendini bir anda yaratması gerek. Bir anda yaratılan insanın, bir anda da yok
olabilmesi lazım. Öyle olmuyor.

------------------------------------------------------------------------

Ayrıca maddi ve manevi arasındaki ikilik nasıl mevcut? Nasıl ortaya çıkmış?
Gözlem ve gözlemci arasındaki bağlantının ilk nasıl oluştuğuyla alakalı da bir
soru bu.

------------------------------------------------------------------------

Bunu nasıl cevaplayabiliriz diye düşünüyorum. İnsandan daha aşağı bir varlığın,
şuur olarak daha aşağı bir varlığın da aynı *gözlemci* cinsinden olması mümkün
mü? Bakterilerin mesela, gözlemciliği nedir? Nasıl olabilir?

------------------------------------------------------------------------

Benim bir teorim var. Bakterilerin de çevresini *yarattığına* dair bir teori bu.
Ne kadar doğru, ne kadar yanlış, bilemiyorum. Muhtemelen yanlıştır. Ancak doğru
olduğunda dahi, sonunda, o bakterinin o halde olmasının daha öncesi mevcut
olmalı. Anlatabildim mi?

## Ya Bilinç Azınlıksa 

İnsanların hepsinin *bilinçli* olduğunu nereden biliyoruz. Belki sadece bazıları
bilinçli ve diğerleri robot. Belki bilinçli olanlar azınlıkta. Belki nadiren
bilinçli insana rastlıyoruz.

Bunu nasıl bilebiliriz?

------------------------------------------------------------------------

Başkalarının bilinçli olduğunu, kendi bilincimizden kıyaslayarak buluyoruz. Bu
kıyas şöyle işliyor: *Ben bilinçliyim. Bilinçli davranışlar sergiliyorum.
Falanca da bilinçli davranışlar sergiliyor. O halde o da bilinçli olmalı.*

Bu kıyasın bir tarafı sakat. Çünkü davranışların bilinçle doğrudan ilişkili
olduğunu gösteren daha başka bir delile ihtiyaç var. En azından bir kaç kişinin
daha bilincini kendimizinki gibi *bilip*, oradan kıyas etmemiz gerek. Tek bir
misal, yani, kendi bilincimiz pek yeterli bir delil gibi durmuyor.

İnsanların ekseriyetinin bilinçli olduğu konusundaki *sağduyuyu* kabul etmek
yerine, çamura yatmak gibi gelebilir ancak burada sadece kendimizin bilinçli
olduğu veya herkesin bilinçli olduğu arasında bir tercih yapmak zorunda değiliz.
Başka ihtimaller de var: Yeryüzündeki insanların diyelim %10'u bilinçli,
diğerleri robot olamaz mı? Bilinç mesela renkli göz gibi genetik açıdan çekinik
bir özellik olsa, bazılarında bulunup, bazılarında bulunmadığını nasıl
anlayabiliriz?

Diyelim insanların ekseriyeti robot, ancak sofistike oldukları için robot
oldukları anlaşılmıyor. (Sen değilsin tabii robot, bunu okuyanlar değil.)
Hatta robotların kendileri robot olduklarını bilmiyor, insanlar bilinçten
bahsettiğinde, onu *bildiklerini* sanıyorlar, ancak bilmiyorlar.

Bu soruların cevabını vermek nasıl mümkün bilmiyorum. Bilincin varlığını toptan
inkar eden Dennett gibiler için güzel sorular bunlar. Ancak insanın sadece kendi
bilincinin bilebileceği, başkalarının bilinci konusunda ahkam kesemeyeceğini
iddia edersek, bilinç, üzerinde konuşulması zûl, rüya cinsinden konular arasına
girmiyor mu?


## Zeki Terörist 


Bilişim güvenliği konusunda dünyanın sayılı uzmanlarından [Bruce
Schneier'in](http://www.schneier.com) (havaalanı güvenliğinden bahsederken
yaptığı ama genelleşebilecek) bir tesbiti vardır: *Suça meyyal insanlar aynı
zamanda aptaldır* der. *Zeki ve kötü karakterler sadece filmlerde bulunur.*

Aklıma *Unabomber* adıyla maruf [Ted
Kaczynsky](http://en.wikipedia.org/wiki/Ted_Kaczynsky) geldi, 80'lerde teknoloji
muhalifliğinden dolayı bazı bilimadamlarına bombalı paketler gönderiyordu ve
manifestosunu New York Times'ta yayınlatıncaya kadar yakalanamadı. Schneier'in
söylediği her zaman geçerli değil ancak şunu söylemek herhalde mümkün: *Zeki ve
kötü insanlardan oluşan suç şebekeleri kurmak hemen hemen imkansız.*

Bunun sebebi Schneier'in söylediğini tersinden söyleyerek, *zeka arttıkça
kanunlara riayetin arttığı* izahıyla veya basit bir istatistik hesabına
dayabilir. Şahsen insanların kanunlara riayet ve zekalarının doğrudan bir
ilişkisi olduğunu sanmam ancak istatistik olarak, diyelim %0,01'lik bir zekayla,
başka bir %0,01'lik zekanın karşılaşma ihtimali %0,0001'dir, yani onbinde bir
görülen bir zekaya sahip insanın, kendisi kadar zeki başka bir insanla
karşılaşıp *örgüt* kurma ihtimali yüz milyonda birdir. Böyle üçüncü bir kişinin
konuya dahil olması ise trilyonda bir ihtimaldir. O sebeple böyle *kötü ve zeki*
insanların Unabomber gibi tek başlarına *çalışması* beklenir. Bunun da etkisi en
fazla New York Times'ta manifesto yayınlamak kadar olabilir.

Her örgüt *kullanacak* insanlara muhtaç ve bu insanların kendini kullandırması
için azıcık aptal olmalarını herhalde gözetir. Vehayut tersinden, kendini bir
örgüte ram edecek ve sorgusuz sualsiz söylediklerini yapacak insanların, aklen
de azıcık eksik olduğu kabul edebiliriz.

Terör örgütlerinin *aptallığı* da buradan kaynaklanır. İnsanlara özellikle
gadretmez ve zulmetmezseniz, örgütlerin bulacağı cinsten insanlar (başka hiçbir
dala tutunamamış) normalin altı insanlar olur. Bunların da yapacağı eylem
sınırlıdır. Ancak diyelim, İsrail'in Gazze'de katlettiği bin küsur kişinin
geride bıraktığı onbin kişi gibi, normal şartlar altında böyle bir mücadeleye
girmeyeceği halde, hayatını İsrail'le mücadeleye adayacak onbin kişi varsa,
bunlardan biri de o onbinde bir zekaya sahip olacaktır. (10'u binde bir, 100'ü
%1, 5000'i de normal üstü zekaya sahiptir.) Bu basit hesap bize insanların
hayatını orta yerden kıracak derecede bir zulmün neden örgütlerin *yeteneğini*
önemli ölçüde artıracağını da söyledi.

Kısacası, eğer bir yerde etkin terör eylemleri varsa, orada zulüm de vardır.
Zulüm olmadan, sırf keyif olsun diye kimse eline silah alıp da başkalarını
öldürmez. Bunun üstesinden gelmenin yolu da, toplu cezalandırma gibi *karşı
terör* değil, iyi elmaları kötü elmalardan ayıracak ve insanlarda *biz bunu
haketmedik* duygusu uyandırmayan önlemler.

Zaman *terörü engellemek için* masum insanlara her tür kontrol mekanizmasının
serbestçe uygulanabildiği bir yere doğru gidiyor. *Teröristleri yakalamak* için,
normal insanlara ait her tür bilginin delik deşik edilebildiği bir küresel polis
devletine gidiyoruz. Ancak bunun bizi götüreceği yer de *daha çok terörist.* Bu
işin kısır bir döngü olduğunu gören birileri, önlemlerin sınırının *normal
zekalı insanı* yakalayacak kadar olması gerektiğini ve bunun üzerindeki bir
denetimin devlet adına zulmetmek anlamına geleceğini söyleyebilir. Bilimin
istatistiği kullandığı gibi, hukukun da kullanmasını beklemek hakkımız. Yoksa
hayatımız trilyonda bir ihtimaller için, yüzde yüz zaman kaybı anlamına gelen
somut denetimlerin makul karşılandığı bir dünyaya dönüşecek. Trafik kazalarının
binde biri tahribat yapan eylemler için, onların bin katı önlem alınan bir
dünya. Öyle bir dünyada nefes alamayız.

## Zihin Hijyeni


Elimizi temiz tutarız, bedenimizi temiz tutarız, evimizi temiz tutarız ama
bunlardan daha önemli olan zihnimize giren çer çöpe dikkat etmeyiz, dağılmasına
izin veririz, içine koyduklarımızın küflenmesine ses çıkarmayız, kokuların
gelmesi bizi ilgilendirmez.

Tahayyül etmesi hayli zor ama Rönesans'tan önce yıkanmayı bilmeyen Batı'nın
halleri gibi zihnimize bakışımız. Onun temiz tutulması gerektiğini bilmiyoruz.
Ne girerse onun çıkacağından, düşünce armutlarımızın, ilgi ağacının dibine
düşeceğinden habersiziz.


## Santrifüj 

İnsanın kafasında akan düşünceleri toplayabilmesi için etrafında döndüğü bir
fikir, bir düşünce olması lazım. Hayat bize birbiriyle sadece yüzeyde ilişkili
veya *ilişkili olduğunu umduğumuz* pek çok tecrübe sunuyor ancak bunların bir
merkezi yok. Merkezi kendimiz icad etmek zorundayız.

Bu merkeze *hiçlik* derseniz, başka bir hayat, *Allah* derseniz başka bir hayat,
*zevk almak* derseniz başka bir hayat var. Bu üçüncüsü tüm olaylara, *hoşuma
gitti mi?* diye yaklaşıyor, ikicisi *Allah bununla ne murad etmiş?* diye bakıyor
ve birincisi *işte, bunun da bir anlamı yok* diyerek.

Savrulmak da var. Merkezi etrafında o kadar hızla dönüyor ki, insan sonunda
sadece çeperde gezinmeye başlıyor. Elleri merkezine, ayakları yere uzanan bir
adam olmak yerine, kendini bırakıp, ne hali varsa görüyor. Merkezi hiçse
dökülüyor, Allah'sa yanıyor ve zevk ise kaybolup gidiyor.

## Sürdürülebilir Fikir

İnsan fikirlerinin, düşüncelerinin ne kadar *sağlam* olduğuna nasıl karar
verebilir?

Bunun için düşünebildiğim en iyi yol, bir fikri *ne kadar süreyle* veya *hangi
durumlarda* sürdürmenin mümkün olduğunu tefekkür etmek. Hakkı batıldan ayırmanın
yolu, Hikmetli Kitap'tan öğrenebildiğim yolu da bu. İbrahim a.s.'ın *ben kayıp
gidenleri sevmem* demesindeki hikmet ve meselin genel manası *hangi fikir ve
inanç üzerinde kalıcı olabilirsin?*

İnsan hayatı boyunca pek çok fikre kapılıyor, bunlar değiştiriyor, bırakıyor,
yeniden kapılıyor, unutuyor... Bir fikrin kafamızda kaç gün döneceğini
bilemiyoruz, halimiz değiştikçe fikirlerimiz de değişiyor. Bugün sevdiğimizi,
yarın sevmeyebiliriz ve bugün nefret ettiğimizden yarın medet umabiliriz.

O halde insanın duygularının karıştığı fikirleri pek sağlam sayılmaz. Rasyonel
olmak insanı soğuk bir demir parçasına çevirecek diye korkuyoruz ama sevdiğinin
yanlışını, sevmediğinin doğrusunu görmeyi engelleyen o duyguları fazla ciddiye
alarak hakkı nasıl göreceğiz?

Duyguların geçici olmasından daha geniş bir mesele de şu: İnsanın geçici olanı
konu alan fikirleri, geçici olan kayıp gittiğinde kaybolup gitmeye mahkum. Misal
aklını, hüviyetini bir faniye teslim etmiş birinin, o fani kaybolup gittiğinde
fikirleri de değişmek zorunda. Bugün falanca adamın *kurtarıcı* olduğunu düşünen
biri, yarın o kurtarıcı toprak olduğunda, başka *kurtarıcı* bulmak zorunda.
Bugün birinin *her şeyi bilen hikmet sahibi* olduğuna inanan, yarın o *biri*
kaybolup gittiğinde, kendine başka *bilgili* bulmak zorunda.

Ha, insanların bir kısmı, öleni öldürmemekte inatçı. Bindörtyüzküsur sene evvel
sahabelerince *Muhammed'e iman eden varsa bilsin ki ölmüştür* denen Peygamber
ﷺ'den hala *mesaj* aldığını iddia edebiliyor. *Peygamberler şehitlerden üstündür
ve şehitler ölmemiştir, o halde peygamberler de ölmemiştir* diyerek de *delil*
getirmiş oluyor. Evet, şehitlerin ölmeyişini de biraz yanlış anlamış ama *ölü*
derken, *kendi adına konuşamıyor* demek istiyoruz. Yoksa manen kimin mevta,
kimin hayy olduğuna karar vermeye çalışmıyoruz, insan olarak mevzuumuz da,
işimiz de bu değil. Pratik manada Hz. Peygamber bindörtyüzküsur senedir
konuşmamaktadır, o halde onun bazılarına görünüp konuştuğuna ve bu vasıtayla
yeryüzünde işleri idare ettiğine inanmak da batıldır. Çünkü bunu iddia edenlere
bugün inansak bile, yarın kaybolup gittiklerinde kendimize Peygamber ﷺ'in
iletişim kuracağı başka birilerini bulmak zorunda kalacağız.

Buna benzer bir de *Atatürk ölmediciler* vardı, onların etkisi kırılıyorken,
milletimizin diğer bir kısmının da aklını fena halde başka fanilere taktığına
şahit olduk. İnsanların ekseriyeti, somut bir kurtarıcıyı vazifesini yerine
getirmeye tercih ediyor, *adam gibi yaşayayım da, kurtarıcıya muhtaç olmayayım*
demiyor da, *falanca adamın grubuna, cemaatine girip paçayı kurtarmak daha
garanti* diyor.

Kişilerin ötesinde kurumlar, kavramlar, topluluklar, devletler de geçicidir.
Bugün demokrasiye inanırsın, yarın demokrasinin yaşaması için gereken şartlar
kaybolunca, *ordu gelse de darbe yapsa* dersin. Bugün falanca topluluğun veya
partinin *kurtarıcı* olduğuna inanırsın, yarın politikası değişip beğenmediğin
işler yaptığında bu fikrinden uzaklaşmak zorunda kalırsın, bugün falanca devlet
senin için can düşmanıdır, yarın bakarsın ki ondan yardım istiyorsun. Bunların
hepsi, fani dünyanın fani kurumlarına gereğinden fazla önem veren insanın
ahmaklığını gösterir. Bugün İslamcılık/Liberalizm/Sosyalizm vs. denen bir
fikriyatın vardır ve yarın devletin politikasında rol alırken, hiçbir şeyin
oturduğun yerden konuşmak kadar kolay olmadığını görürsün. İnandığının tersini
yapmak zorunda kalır, çünkü zamanında inandığı batıldı ve şartlar değişince
kaybolup gitti.

Şu son zamanlarda gazete yazılarını okurken, kocaman kocaman adamların *vallahi
biz böyle olduğunu bilmiyorduk* mealli yakınmalarına rastlıyorum. Biri partiden
şikayet ediyor, *dersanelerimize kastetti, bizi arkadan vurdu, yolsuzluk yaptı*
falan, diğeri Cemaatten şikeste, *biz bu adamların bu kadar hain olduğunu
bilmiyorduk* diye dayayıp gidiyor. Parti dediğinin nasıl çalıştığını yeni mi
öğreniyorsun? Veyahut Cemaat denen yapının herkese *tedbir* adını verdiği bir
güvensizlikle yaklaştığını, devlete karşı otuz yıldır ikiyüzlülük yapan bir
grubun neticede partine de ikiyüzlülük yapabileceğini yeni mi anlıyorsun?

Sürdürülebilir fikir nedir? *Bu fikrimin içeriğindekiler ne kadar fani?* diye
düşünüp bulabilir aslında. Ne kadar geçici? Bir yüzyıl sonra, bu fikrinin
içeriğindeki kişiler/kurumlar/kavramlar aynı kalacak mı? Fikrinin mevzuu ölecek,
değişecek, kaybolacaksa kendini batıl bir takım hayaller ve laflar için çok
yorma, çünkü önünde sonunda yorduğunla kalacaksın.

Elbette hayat bize saf ve billur bir hakikat sunmuyor, birilerine inanmak,
birileriyle yoldaş olmak, birilerinin rahle-i tedrisinden geçmek zorundayız.
Kimimiz kimimizi makbul bilecek ve bu sayede öğrenecek ve iyi olacak. Ancak bu
çeşit aidiyetlerin, falancayı hoca, filancayı usta tanımanın bir sınırı var. O
sınır, biri boyundan büyük laflar ediyorsa ya düz yalancı, ya kendinden bihaber
olduğunu işaret ediyor.

Allah'tan başka bir merciden kurtuluş ummanın sonu o sebeple hüsrandır. Kişiye
kendi amelinden, iyiliğinden, dünya imtihanında eylediklerinden başkası fayda
vermeyecektir. Anlaması çok zor değil ama ah, inanması ne kadar zor. Hepsi bir
bir yitip gidiyor, halbuki biz bu yıldızları hiç batmaz sanıyorduk.

## Tahayyül Sınırları

Hayalin sınırları dünyanın sınırları. Hayalin ötesinde bir dünya yok, insanın
tecrübesi de ancak hayalinin derinliğinde anlam kazanıyor.

Bu sınırları nasıl genişletebiliriz? İnsan algılamadığını hayal edebilir mi? Tüm
hayaller *dışımıza dair* olduğuna göre, hayali genişletmek dışımızdaki dünyayı
genişletmekle mümkün. Oturduğun yerde genişlemez yani, her *genişletme* gibi
gayret istiyor.

Sözlüğü orta yerinden iki kez aç, ilk gördüğün kelime ile ikincisini aynı
cümlede kullanmaya çalış mesela. Ne düşünmen gerekecek? Bunu oturduğun yerde
düşünebilir miydin?

Öğrenmek ve çalışmak, sanki hayalle ilgili değilmiş gibi duruyor ama hayır,
insan zihni çevresinden, elinden, gözünden ayrı çalışmıyor. Daha iyi hayal
kurmak için gözünü, kulağını, anlayışını daha rafine kullanabilmen gerek.

Diyecekler ki, bunları daha iyi kullanabilmek için daha rafine hayaller de
lazım. Evet, gözün bilmediğini görmesi daha zor ama bu kısır çemberde elindeki
imkan hayalin ipleri değil, gözünün önündekini, okuduğunu, anladığını, onların
arasındaki ilişkileri, bazen hayli sıkıcı ve metodik biçimde bir araya getirmeye
çalışmak.

