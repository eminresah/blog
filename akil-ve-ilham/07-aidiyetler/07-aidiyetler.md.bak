---
title: Aidiyetler
---

## Aidiyetler Krizi

Zamanımızın görünen krizlerini herkes biliyor, görünmeyen krizi ise eski
aidiyetlerin kaybolması. İnsanların elli yıl önce hayatının merkezinde olan,
*ulus* gibi, *hayatı boyunca çalıştığı yer* gibi, *devlet* gibi değerlerin
yerine başka değerler geliyor. Eski kurumları sarsan değerler.

[Snowden vak'asıyla ilgili bir blog
yazısında](http://www.antipope.org/charlie/blog-static/2013/08/snowden-leaks-the-real-take-ho.html)
artık devletin bağlılık kültürü üretemediğini okumuştum. Propaganda makineleri
insanların eskisi kadar devlete ve onun hikayelerine bağlı olduğunu söylüyor ama
eriyen sınırlar sayesinde insanlar birbirlerinin hikayelerini öğrenebiliyor.
Internet, önceden sadece ufak bir azınlığın elinde bulunan *diğer kültürlerden
insanları tanıma* imkanını hepimize bahşetti ve *düşmanın* anlatıldığı kadar
*kötü* olmadığını gördük.

Buna mukabil yeni aidiyetler ortaya çıkıyor. Marka aidiyetleri, takım
aidiyetleri, sosyal medya aidiyetleri. Eskinin *ciddi* insanlarına komik gelecek
aidiyetler bunlar. Sosyal medya üzerinde konuştuğum insanların pek çoğuyla,
*normal* hayattakinden daha samimi olabiliyorum. Fikir olarak yine yakın veya
uzağız ama fikri yakınlık ve uzaklığın yol açtığı sonuçlar artık eskisi kadar
derin değil.

Bunların kurumları taşıyan değerleri nasıl etkileyeceğini bilmiyoruz. Devlete
bağlılık eskisi kadar revaçta değilken, şirketler artık ömür boyu iş garantisi
vermezken, insanları bunların temsil ettiği değerler uğruna, (bence yerinde bir
tabirle) *sömürmek* daha ne kadar mümkün olacak? Napoleon *insanlara savaşmaları
için yüksek değerler sunmanız gerek, kimse canını günde beş kuruş için tehlikeye
atmaz* diyordu ve bizim nesil, bu *yüksek değerlerin* pek de yüksek olmadığını
anladı. Elimizdeki değerler erirken, harcı bu değerler olan kurumlar yaşamaya
devam edebilir mi?

İdeolojik/ulus devletlerin yaşama şansı bu sebeple zayıflıyor ancak bunların
yerini ne alacağını bilmiyoruz. *Tek ideoloji menfaat* diyeceğimiz günlere mi
kaldık, yoksa insanların daha kof, daha manasız bir takım ideolojiler ürettiğini
mi göreceğiz? Bir insanın *dünyanın kurtuluşu* uğruna (adı savaş da olsa)
cinayet işlemesi kötüdür, ancak insanın *futbol takımı* uğruna cinayet işlemesi
daha kötüdür ve dünyanın tarihi büyük ideolojilerin ölümünün her zaman (bir tür
olarak) *ideololojinin ölümü* demek olmadığını gösteriyor.

Kamu düzenini sağlamak için ortak bir takım mit ve kültüre ihtiyaç duyan ulus
devletlerin artık bu temel değerleri ortadan kalkınca, kamu düzeni ne şekilde
sağlanabilecek?

*Gezi* ve akabindeki bölünmüşlüğün temelinde de böyle bir aidiyet krizi
görüyorum. İnsanlar devlet, millet, din, parti ve sair modası geçmiş aidiyetleri
istemiyor ancak kendilerini bağlayacakları bir yer de bulamıyorlar. Aidiyet
oluşturma niyetinde olan organizasyonların tamamı, eski aidiyetler cinsinden
konuşuyor ve bu sebeple ilginç gelmiyor insanlara. AKP'ye sinir olanlar, o
sebeple doğrudan CHP'ye yakın durmuyor, devletin karşısında duranlar başka bir
devlet fikrine sıcak bakmıyor; Türkiye'de bütün dikeyleri yatay hale
getirebilecek böyle bir aidiyet krizi mevcut.

## Aitlik ve Topluluk

İnsanın (bir yere/bir kişiye) ait olmak gibi bir *kusuru* var. Kendine ürettiği
bir mecburiyet. Gerçekte belki yok böyle bir mecburiyeti, ancak aksi durumu o
kadar geriyor ki, ait olmak adına her tür saçmalığa, kötülüğe katlanabiliyor.

[Stanford Hapishane
deneyi](http://tr.wikipedia.org/wiki/Stanford_hapishane_deneyi#firstHeading)
adında bir psikoloji deneyi vardır. Normal insanların işkencecilik
*rütbesi* kazandığında, profesyonel işkenceciler gibi davranabildiğini
iddia eder.

İnsanın birey halinde kötülük yapması nisbeten zor. İmkansız değilse de, kendi
başına kalmış insanın, korkularından kurtulup *kötülük düşünmesi* daha zor.

Kötülük bir kimliğe *ait olmanın* basit ahlaki kriterlerden fazla önemsendiği
topluluklarda ortaya çıkar. İnsanlar böyle bir topluluğa girdiklerinde,
aidiyetlerini her şekilde göstermeye, anlatmaya meyyaldir. Topluluktan ayrılmak,
onun yarattığı tüm dünya ve anlam çevresinden ayrılmak anlamına geldiğinden
zordur. Birey toplulukta eridikçe, *kimliği* topluluğa ait hale gelir, kendi
başına karar verme hassası zayıflar. *Hayır* demesi imkansızlaşır.

Tüm dünyası topluluğa aidiyet haline gelmiş birine her kötülüğü, topluluğun
refahı/kurtuluşu bahanesiyle yaptırabilirsiniz. Yeryüzünde kaynaklar kısıtlı ve
topluluklar da bu kaynaklar için mücadele ediyor. Bireyi zengin edecek, ömrünün
sonuna kadar müreffeh yaşatacak miktarda kaynak, topluluk haline geldiğimizde
yetmiyor ve topluluğun refahı gözetilmeye başlanıyor.

Topluluğu yönetenler için de böyle. Karar alma süreçleri daha soyutlaştığı için,
maksat uğruna kötülük de dahil her yolu daha kolay kabullenebiliyorlar.
Yaptıkları planların sadece plan olduğunu, ellerindeki haritanın yeterince
detaylı olmadığını, amaçlarının hakikat olmadığını unutabiliyorlar. Topluluğunun
şahsiyetinde mündemiç ve onun yayılması, kuvvetlenmesi için tüm cihazlarını,
aklını, hayatını seferber etmiş insanlar görüyoruz. Ahlak, burada, topluluğun
yaşaması ve güçlenmesi için ne gerekiyorsa, onu yapmak anlamına geliyor.

Sonra *Allah rızası* diye başlamış toplulukların, nasıl aynı Allah'a inanan
insanları öldürdüğünü düşünüp duruyoruz.

------------------------------------------------------------------------

Çözüm ne olabilir?

İnsanlara kötülük etmeleri gerekmeyen aidiyetler sunmak herhalde. İnsanlara
topluluk şuuru verebilmek, iyilik peşinde topluluklar oluşturabilmek, onlara
kendilerini iyilik için *feda edebileceklerini* anlatmak.

Bir yere ait olmamak, insanların kendi öz yalnızlıklarıyla tanışmalarına sebep
olduğundan böyle öcü gibi görünüyor olabilir. Buna cevap vermek yerine, onlara
bir kimlik sunup, ait olacakları bir topluluk oluşturmak gerek. *Kimsesizlerin
kimsesi* belki de böyle bir anlamdadır. *Egosunu bulamamışların egosu*.

Bununla beraber *iyi topluluk* herkes için hedef ve buradaki *iyilik*
toplulukların birbirine göre değişiyor. Vatandaşı olduğum devlet *iyi* mesela,
bunu tartışmak istemiyorum ve vatandaşı olmadığım devlet *kötü.* Buradaki
*iyilik* kriteri o sebeple hayli su götürür.

O sebeple bir noktada, toplulukların bu mücadelesine *evrimsel* bir bakış
geliştirmek gerekir. *İyi* hayatta kalmayı beceren toplulukların vasfıdır ve
ayakta kalmayı becerenler de *iyilerdir.* Buradaki *imtihan* da bu, önce iyi
olmak için ayakta kalmayı mı, ayakta kalmak için iyi olmayı mı tercih edeceğiz?

## Benim Gibi Düşünün

*Benimle aynı fikirde olanlar çok akıllı ve olmayanlar çok aptal.*

Siyasi fikir olarak buna benzer lafları kafasından geçirip, bir de
bunlara sair yerden kılıf aramayı seven bir milletiz. Herkes kendi gibi
olanı sever, *aynısı değil ama benzeri* cinsinden insanları. *Herkes benim gibi olsa, dünya kurtulur.*

Ara sıra kendimde de bu eğilimi farkediyorum. İnsanların benim gibi
düşünmesini istediğim vaki, *düşünmeleri* yetmiyor, *benim gibi*
düşünmeleri gerek.

Bunun da sebebi, herhalde, bir tek kendi düşündüğümden emin olmam.
Düşündüğünü bildiğim bir tek ben varım, başkasının düşündüğünden emin
olamıyorum, kafasını açıp bakmam mümkün değil. O halde belki de
düşünmeden, sadece ezberden, kalbinden, sair uzuvlarından konuşuyordur.
Düşündüğünü nasıl bilebilirim?

Benim söylediklerimi söylerse, düşünüyordur. Buradan bilebilirim. Ben
düşünüyorum, söylediklerim de düşünce ürünü, *ergo* karşımdaki düşünse,
benim söylediklerimi söyler.

Buna benzer gidiyor anladığım kadarıyla tüm bu *liderin etrafında kenetlenme* meselesi. Biri konuşuyor, diğerleri onu tekrar ediyor ve
konuşanın *büyük* olduğunu bildiğimiz için, onu tekrar etmek _bizi_ büyütüyor.

------------------------------------------------------------------------

Lider nasıl yetişiyor, diye soruyorlar. Böyle yetişiyor. Ben söylüyorum,
sen tekrar ediyorsun, görüyorum ki sen tekrar etmeyi seviyorsun, hay
Allah, ben de söylemeyi seviyorum, o halde birbirimize yumak olalım.

Lider yetişmiyor aslında, birileri konuşurken, tekrar etmeyi seven
başkalarına rastlıyor ve olaylar gelişiyor.

İnsanların her manadaki tembelliğini de ekle, iş yapana daha çok iş
verir, konuşanı daha çok konuşturur, düşüneni daha çok düşündürür.

------------------------------------------------------------------------

İnsan yeryüzünde elinden geleni yapıyor. _Elinden geleni_ yapıyor,
konuşabiliyorsa konuşuyor, yazabiliyorsa yazıyor, dinleyebiliyorsa
dinliyor, okuyabiliyorsa okuyor. Elinden gelenden fazlasını beklersen,
düşünmesini, anlamasını, ifade etmesini beklersen ona bir manada
*zulmetmiş* olursun. Allah bu insanın fıtratına düşünme hassası
koymadıysa, ondan düşünmesini beklemek uçmasını beklemek gibi.

İnsanları seviyorum. Uzağa gitmeye çalışanı da, yakında durup korkanı
da, bende öcüler göreni de, bir nev'i melek olduğumu sananı da.

Hakikati gören pek az kişi ve onlar da görmeleri gerektiği için ve
ellerinden görmemek gelmediği için görüyor. İnsanların bir tabiat
olayından farkı yok, onların şuur sahibi ve kendilerine hakim varlıklar
olduğunu iddia etmek, bir safhadan sonra ağaçların kendi yapraklarına
hakim olduğunu iddia etmeye benziyor. İnsanlara aptal oldukları için
kızanla, ağaçlara yaprak döktükleri için küsen aynı kişi.

Osmanlı'nın son şeyhülislamlarından Mustafa Sabri Efendi'nin Mısır'a
gittikten sonraki Cebriyye'ye avdet edişinin sebebini *uğraştığı
işlerdeki başarısızlığına* bağlayan birini okumuştum. Bir yaştan sonra
insanın *kader ne derse o* diyesi geliyor sanırım. O yaşlarda değilim
ancak insandan fazla beklentim kalmadı. Ağacın yaprakları neyse, insanın
düşüncesi de o. Rüzgar esince o yaprakları ne kadar tutabiliyorsa, insan
da rüzgar esince düşüncesini o kadar tutabiliyor. O sebeple insanlara
kızmak yerine rüzgarı anlamaya çalışmak lazım. Ne yönden esiyor ve neden
o yönden esiyor?

## Entelektüel Teselli

İnsan güvence arayan bir mahluk. Her cinsten varoluşuna tehditle dolu
dünyada tutunacak bir dal, dayanacak bir bacak arıyor. Kimisi bunu
zenginlikte, kimisi makam ve mevkide, kimisi de bilgi ve
*entelektüelcilik* ile arıyor. Hangileri güven buluyor, hangileri
kazandığını kaybetmekten korkarak olan güveni de yitiriyor, dışardan
bilemiyoruz.

Zenginlik ve mevkiden gelen güvenin sağlam olmadığını okuyarak
öğreniyoruz, biliyoruz ki hepsinin sonu mevcut. Ancak *entelektüelliğe
dayanan sosyal sermayenin* ne kadar güven verdiği konusunda bir
araştırma yok.

Ben okumadım daha doğrusu.

Bu konuda suskunluğun sebebi herhalde eli kalem tutanların büyük
kısmının bu sosyal sermaye için veya onu kaybetmemeyi gözeterek yazması.
Tarihi galiplerin yazması gibi, neyin yalan, neyin gerçek olduğunu da
eli kalem tutanlar yazınca, kalem ve kültür, diğer bütün yollardan daha
gerçek, daha doğru bir yola *dönüşüyor.* Halbuki kalem sahiplerinin pek
azı, diğer yolları deneyip de yalan olduğunu görecek tecrübeye sahip.

Entelektüellerin ve (nereden baktığınıza göre beni de içinde
sayabileceğiniz) yazar çizer okur takımının dünyayı kendi etraflarında
çevirme gayretinde, gevezelerin lafı dolaştırıp kendilerine getirmesi
gibi bir hal görüyorum. Birinin parada, birinin sağlam tanıdıkta aradığı
güveni *etrafa biliyor görünmek* diye bir hırkada arayan zevatın da, bu
güvenin olduğunu sandığı yerde aslında öyle bir güven yok. İnsan
parasının, makamının kölesi olabildiği gibi bilgisinin, isminin,
şöhretinin, yazarlığının da kölesi olabilir. *Ne için yazıyorum*
sorusunu sorup, cevabında azıcık da *ihtiram duysunlar diye* olan
birinin, o ihtiramı etrafından görmeye başladığında kimliğine ve
söylediklerine hapsolmaması çok zor.

İnsanın Wittgenstein gibi *önceki felsefemi boşver, yenisine bakalım*
diyebilmesi için babasından kalan büyükçe serveti fukaraya dağıtabilecek
kadar cesur olması da gerek. İtiraf edelim, bu cesaret entelektüellerde
de, diğerlerinde olduğu kadar az.

Malumdur ki ben burada zaman zaman ipe sapa gelmez yazılar yazıyorum.
Tek ölçüsü aklıma gelmiş olması, üzerinde uzun uzun düşünmem gereken bir
ismim, *bunu yazarsam bana ne derler* dediğim bir itibarım, satmam
gereken kitabım, sahiplenmem gereken bir mevkim, hoş geçinmem gereken
insanlar, okur ihtiyacım, sosyal sermaye merakım, biliyor görünmenin
getirdiği sair ihtirama sevgim olsa herhalde yazılara kalın kalın
filtreler koyar, mümkün olduğunca ne kadar bildiğimi, ne kadar
okuduğumu, belli konularda ne boyutta bir otorite olduğumu göstermeye
çalışırdım. Saçmalamaz, belli odaklara bulaşmaz, beynime halkalar takar
ve kendimi sosyal kutupların birine bağlamaya çalışırdım.

Buna ihtiyacım yok. Uzun zaman önce bazı yol ayrımlarında bunu reddettim
ve birkaç sene sonra kaybolsa ve kimsenin umurunda olmasa da *kafama
göre* yazmanın daha iyi olduğuna kanaat ettim. Dünyevi bir faydası yok
velakin insanların yazmasına sebep olan bir çok psikolojik saikten
arındığım için yazdığımda daha mutmain oluyorum.

Entelektüelin bilgide ve ihtiramda aradığı güveni de Allah'tan başka
hiçbir yerde bulamadım. Biliyor olmanın kimseye bir faydası olmadığını,
bilakis *aptal görünmemek* uğruna nice canların diline kilit vurduğunu,
diliyle kalbi arasına perde çektiğini görüyorum. Aptal görünsem de
kalplerin nasıl tatmin olduğundan haberim var, yokmuş gibi yapamam.

