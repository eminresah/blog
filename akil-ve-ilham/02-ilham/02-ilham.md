---
title: İlham
---

## Bireyin Ölümsüzlüğü

Bireyi ancak *ölüm* varsa tanımlamak mümkün, ölümün olmadığı yerde birey de yok.

İnsanlar doğsaydı ama ölmeseydi, birey üzerinden gelişmiş olan bütün bu fikirler
yaşayamazdı. Bir karınca kolonisi gibi yaşardık, herkes herkes için, kimse kimse
için değil.

Eğer söyledikleri gibi bir gün biyolojik veya teknik olarak ölümü yenmek mümkün
olacaksa, bireyin yokoluşuna da şahit olacağız demektir. İnsanlar tek bir aklın
vecheleri haline dönüşecek ve sonunda varlıklarını öyle yitirecek demektir.
Bunun nasıl bir *sonsuzluk* olduğunu görmek zor.

İnsanın ölümsüzlük hayalinin başka bir yokoluşa eş olması ironik.

## Çarkları Psikolojiyle Yağlamak

Her psikoloji anlayışının bir *ideal insanı* var. Psikoloji anlayışı
derken, dinî anlayışları da katıyorum. Bugünkü psikolojinin derdi bizi
kapitalist düzenin *üretken* insanları haline getirmek. Başkalarına ve
dolayısıyla *düzene* faydamız olduğu sürece varız.

*Gerilik* dedikleri, işte bununla alakalı. Birbirimizi farklı toplum
ideallerinin, farklı ideal insanlarına göre ölçüyoruz ve pek
beğenmiyoruz. Bir psikoloğun beni *daha mutlu* hale getirmeye
çalışmasının temelinde de, dindar insanın günahlarımı yontmaya
çalışmasının temelinde de aynı saikler. Aradıkları idealin insanı olmamı
istiyorlar, yoksa *deli* veya *imansız.*

Dini kınamak kolay. Ancak klasik psikoloji, hemen hemen aynı derecede
*gayrıbilimsel* olduğu halde, din kadar kınanmıyor. Amacı *insanı tamir
etmek* olan bir disiplinin, *neye göre?* sorusuna makul bir cevabı
olmalı. Ancak psikolojide bu makul cevabın, *üretken insan üretmek*
olduğunu sessizce geçmek daha kolay.

Birileri cennete hazırlamaya çalışırken, birileri de *dünya cennetine*
hazırlıyor. Bu ikisi arasındaki farkın ne olduğunu sorduğumuzda, bize
ilkine sadece *cahillerin* inanacağını söylüyorlar. İkincisine inananlar
bilinçli insanlar. Bilinçli ama yine de tamir gerektiren, bu yüce medeni
insanlar organizmasının mensubu olmaya (henüz) hak kazanamayan insanlar.

Dini tercih ediyorum. Belli bir dini de tercih ediyorum ama genel olarak
kapitalizmin sunduğu dinsilere karşı, daha *doğal*, hani günümüzün modası ya,
ottan çöpten ilaç yapıyorlar ve bunların nedense ilaç yapmayı herkesten çok
bilen kimyacıların hiç aklına gelmediğini iddia ediyorlar da, *naturel* oluyor,
ben de onun gibi adı din olan *naturel psikolojiyi* tercih ediyorum.

Kimyacıların aklına geldiği halde, belki *fazla pahalı* veya *fazla zaman alan*
ilaçlar olabilir bunlar. Herkese *hakiki din* sunmak, belki de tüm düzeni
bozacağı için pek istenmiyor. Herkese *hakiki ilaç* sunmak da, belki yeterince
verimli olmayacağı için istenmiyor. İlaçlarımı almaya günde beş dakikamı
ayırmakla, üç saatimi ayırmak arasında bir fark var ve bu fark benzer şekilde,
psikolojik anlayışlarda da mevcut. İnsanlara hayatlarını değiştirmelerini,
makinenin çarkı olmamalarını söylemenin çıkar yolu yok, onlar çark olmazsa,
psikolog da, ben de hayatımızı bugünkü gibi idame ettiremeyiz. Bunun yerine
onlara *daha mutlu çarklar* olmalarını söylüyoruz. Hem çarklar mutlu, hem
makine.

Bir sorun var tabii: Psikologların tavsiye ettiği insan modelinin sonu,
insanlığın ortadan kalkması. Benim naçiz vücudum ve naçiz aklımın, on sene daha
fazla yaşaması uğruna hepimizde mündemiç olan insanlığın ortadan kalkması. Çünkü
malum, makine bizi daha çok yaşatmak üzerine kurulu ve ben de, biricik
benliğimin üç gün daha fazla yaşaması konusunda onunla hemfikirim. Tüm sahnenin,
dünya denen bu sahtelikler sahnesinin ve o sahneyi binlerce yılda inşa etmiş
akıl ve kültürümüzün perdesinin yırtılması. Bunu başarınca nereye varacağız
bilmiyorum. İnsanın, insanlığın sonunu getirmek uğruna, kendini emanet ettiği bu
başından sonuna, büyük mekanizmanın dişlisi olma hayalinin sonu nereye varacak?

Gıcırdayan çarkları yağlamak onurlu bir iş midir? Yoksa makineyi bozmaya mı
çalışmalıyız? Makine nereye gidiyor? Bu makine gitmek istediği yere ulaştığında,
çarkların akıbeti ne olacak?

## Ciddiyet Darboğazı

Modern zamanlar bize kendimizden başka hiçbir şeyi ciddiye almamayı öğütlüyor.
Tabii bunu doğrudan ifade edecek kadar abullabut yapmıyor ama dinlediğimiz
hikayeler ve gördüğümüz filmler ve duyduğumuz dedikodular bize *sadece kendini
ciddiye al* diyor, *sadece kendini düşün.*

İçinde bireylerin değil, toplumların aktör olduğu kaç film gördünüz? Kötü
adamların iyi adamlarla savaşmasını değil, yanlış değerler üreten toplumların,
doğru değerler üreten toplumlarla mücadelesini hangi hikaye konu edinir? Bunları
aktarması bildiğimiz edebiyat ve sinema dilinin dışına çıkmayı da gerektiriyor
ve bu riski almak isteyen yok. Manasız bir risk zaten, *toplum* dediğin
suçlaması kolay, ele geçmesi zor, anlaması imkansız bir kavram; onu bireylerin
dertlerinden yola çıkıp anlatmaktan başka ne yapabilirsin?

Velakin bu *kendinden başkasını ciddiye almá* fısıltısı, bizi yalnızlaştırmaya
ve değersizleştirmeye devam ediyor. [Seth Godin, TED
konuşmasında](http://www.ted.com/talks/seth_godin_on_sliced_bread.html),
zamanımızın bir *email* zamanı değil, *me-mail* zamanı olduğunu, artık herkesin
kendisinden konuşmak, kendisinden bahsetmek, nasıl yaşadığını herkese anlatmak
istediğini söylüyordu. Sene 2003. Bugün sosyal medya denen ve insanlığın en
fitnevî icadı olmaya aday zıkkımda, sevdiğimiz insanların sevmediğimiz yönlerine
şahit olmaktan duygularımız nasır tutuyor.

Şarkılarımız bile *sevgilim ne güzelsin*'den, *seni ne çok seviyorum*'a inkılab
etti ve insanın aşktan anladığı, sevgilide kaybolmaktan çok, *kendine ait bir
takım güzel hisler.*

Onun için ciddiye aldıklarımızı çocukluğumuzdan seçiyoruz. İnsan
ciddiyetsizliği zaman içinde, başkalarına bakarak, *onlar böyle
yapıyorsa, ben de yaparım* diye öğreniyor. O sebeple insanlar çocukça
bir takım işlere kafayı takıp, ömrü boyunca mesela futbolu ciddiye
alıyor. Birazcık büyümeye meyyal olanlar, ciddiye aldıklarını daha
gençlik yıllarından seçiyor. Nedir misal, siyaset. Bunun ele alınışı da
hemen hemen futbol gibi ama en azından kurallar biraz daha esnek,
olaylar her gün değişiyor, gerçeğe dair az da olsa gönderimler var.
Ancak bunların hepsinde kendini bu boş kavramlara o derece bağlıyor ki,
mesele yine *kendi bulunduğu tarafın* diğerlerinden üstünlüğü.

Peki neyi ciddiye almak lazım? Tabii ki *kendini.* (Haha!)

Ancak bu *kendi*, dar ve nefsî *kendi* değil çünkü öyle bir *kendi*
aslında yok. Meselenin özü de bu *ademiyyetin* getirdiği yalan dolan.
İnsan sadece kendini ciddiye alıyorsa, hayatını çok büyük bir yalana
bağlamış oluyor çünkü kendini meydana getiren maddi ve manevi unsurların
hiçbiri kendine ait değil.

Diyecekler ki *şöyle irademiz, böyle imkanımız var, hayatımıza sahibiz.*
Firavun'un iki adam çağırıp, birini öldürüp, diğerini yaşatması gibi bir
irade bu. *Adamlar oraya nasıl geldi?*, *bu imkanlar elime nasıl geçti?*
sorusunu düşünmek yerine, imkanlar üzerindeki sınırlı tasarrufundan, tüm
dünyanın sahipliğine soyunan bir insan. Her biri kendi dünyasının
Firavun'u olmaya çalışan ve kendini ancak gücüyle tanımlayan, güç için
her şeyi yapacak bir insan ve gariptir, uğraştıkça gücü azalan, kendi
dar çevresine ve sahte resimlerine hapsolan bir insan.

Bundan çıkış ise yine kendinin elinde. Alemi kuşatan ilme kendini teslim
ederek.


## Doğru İnsan

*Doğru insanı aramayı bırakıp, doğru insan olmaya çalışınca aradığım sevgiliyi
buldum* diye bir söz hatırlıyorum. Kimindi, hangi bağlamdaydı bilmiyorum. Ne
kadar doğrudur, ondan da haberim yok.

Buna benzer bir yolu *doğru fikir* ararken uygulamaya çalışıyorum. İnsanlar
arasında envai çeşit inanç, felsefe, din, fikir var. *Bunların hangisi doğru?*
Hala mesaimin bir kısmını aramaya ayırsam da doğru fikrin kendisini bulacağı
doğru insan olmaya çalışmak daha önemli geliyor.

Biraz da *ilim* denen şehrin, *kesbi* tarafından çok *vehbi* tarafıyla
ilgilenmekten. Düşüncelerimin *maliki* olduğum iddiasını bırakalı çok oluyor,
kimsenin on dakika sonra ne düşüneceğini bilmediği bir dünyada yaşıyoruz. Doğru
fikrin isabet edeceği doğru insan olmak için çalışmaktan fazlasına gerektiğine
inanıyorum. [^3]

Birbirini yiyen iki insan (grubu) görürsem, hangisinin doğru olduğuna nasıl
karar veririm? *Bu benim işim mi?* diye bakarım mesela veya *aralarında kanaat
oluşturabileceğim bir fark var mı?* diye. Hayatımda hangisi bir değişiklik
yapabilir? Hangisi benden ne istiyor?

İçimde bir tarafı diğerine tercih etmeme sebep olan bir kabul var mı? *Bu
adamların hepsi böyle* dediğim bir durum? Bu kabulü nasıl yok edebilirim? Bu
kabul neden kaynaklanıyor? Bu kabulü yok etmem gerekir mi?

Bu düşüncelerden hangisi beni hakikate yaklaştırır? Bu düşüncelerin hangisini
beni hakikate yaklaştırma konusunda somut bir faydası olur? Hangisi beni daha
iyi bir insan yapar?

Buna benzer sorular yardımıyla karar vermeye çalışıyorum. İnsanları dinleyecek
kadar esneklik ve onları anlayacak kadar feraset. Doğru fikir beni adresimde
bulabilsin diye bu ikisini büyütmeye çalışıyorum. Mektup gelir mi bilmem ama
göndericiyi bilmeden yapabileceğim sadece bu.

[^3]: Dikkat: *Çalışmak yetmez*, *çalışmak gerekmez* demek değildir.

## Düşünce Düzelmesi Zor

Düzeltmek için elinden ne gelir? Bazen nerede hata yaptıklarını bildiğimi
sanıyorum. *Şöyle yapsan, düzeleceksin* diyeceğim geliyor. Bunu söylediğimde,
nadiren ciddiye alınıyorum. Bazılarının ilgisi kafeste gördükleri hayvanata
ilgilerine benziyor, evet, gözlerini dikip sana bakıyorlar ve arada fındık
fıstık attıkları da oluyor, ancak bu çıkardığın sesleri ciddiye aldıkları
anlamına gelmiyor.

------------------------------------------------------------------------

Kafalarını duvara çevirip, hayatlarından çıkış olmadığını ve orada mahpus
olduklarını düşünen çok. Kendimde de zaman zaman bu hali seziyorum, bir
sıkışmışlık, kapana kısılmışlık hali. Bununla beraber çıkışın sadece benim için
değil, herkes için mevcut olduğunu da biliyorum.

------------------------------------------------------------------------

Çıkış çok defa *vazgeçemem* dediğin şeylerin arkasında. Onların kapattığı yola
bakıp, kendini sıkışmış hissedenlere, *yolun önündekini çek* diyorsun ve
*onlarsız yaşayamam* veya *onlarsız hayatın anlamı yok* diye bir cevap geliyor.
E, o zaman, kendi yolunu kendin tıkamış olmuyor musun?

*Yolunu tıkıyor* derken, nesnelerden bahsetmiyorum tabii. Düşünceler, en başta.
Düşüncelerin tıkadığı ve benzer şekilde açtığı gibi, hiçbir şey dünyayı
değiştiremiyor. Düşüncelerine sahip olan, onların nasıl aktığını bilen insan
için asıl zenginlik bu. Hangi yoldan gideceğine düşünceleri karar veriyor ve
onların hapsettiği yerden, yine onların yardımıyla çıkabiliyor.

------------------------------------------------------------------------

İnsanlara *düşüncene sahip ol* deyince, garip garip bakarlar. *Onlara
zaten sahibim* gibi bir bakış sanırım. *Hayır, onlar sana sahip* der
gibi de ben bakmak isterim. Bu bakış nasıl olur bilemiyorum. *Onlar sana
sahip, çünkü nereye sürüklerse oraya gidiyorsun* demeliyim, *bu
düşündüğüm doğru mu?* diye hiç sormuyorsun, *böyle bir gayen yok*.

İnsanlar gerçekte sahip olamayacaklar pek çok şeyi *almak* için ömürlerini
tüketiyor ve sahip olabilecekleri tek şeyi, düşüncelerini, sahiplenmiyor.
Düşüncelerinin farkında bile değiller. Bir konuda oturup yazdıklarında, ne
düşünmeleri gerektiğine yeni karar veriyorlar. Ben de öyleyim.

------------------------------------------------------------------------

Düşünce de, diğerleri gibi, beslendikçe büyüyor. Dengeli beslenme gibi, bir de
*dengeli düşünce beslenmesi* var, insanın kendiyle çok meşgul olması veya hiç
olmaması, insanlarla çok meşgul olması veya olmaması, dünya ile çok meşgul
olması veya olmaması hep dengesizlik işaretleri. Düşüncesine sahip çıkan insan,
onu doğru kaynaklardan da besleyebiliyorsa, içinden geçene dürüst, dışından
geçene meraklı, insanlara ilgiliyse, düşüncesi de onu mutlu ediyor.

## Zeka

Zekanın en bilinen ölçüsü Stanford-Binet zeka testleri. Ortalaması 100 olan bir
çan eğrisinde, %98'lik kısım 140 altında ve yine %98'lik kısım 60 üstünde. Ancak
bu testlerin *öğrenilebilirlik* gibi bir problemi var, yani IQ'nuzu yükseltmenin
en kolay yolu bol bol IQ testi çözmek. Sorulara alışınca zekanız da *yükselmiş*
oluyor. Geçen hafta içinde ortalama IQ'daki artışın soyut düşünme yeteneğinin
okullar vasıtasıyla genele yayıldığını söyleyen bir [All in the
Mind](http://www.abc.net.au/radionational/programs/allinthemind/are-we-getting-smarter/4109676)
bölümü dinledim. James Flynn IQ puanlarındaki yükselişin, önceki nesillerden
daha zeki oluşumuzdan değil, zekamızı daha soyut şekilde kullanabilmemizle
alakalı olduğunu anlatıyordu. Bunun ahlak anlayışındaki değişimi de beraberinde
getirdiğinden bahsediyordu.

Bana göre zekanın eğer bir ölçüsü olması gerekiyorsa, insanın karmaşıklıktan ne
ölçüde düzen çıkarabildiğiyle ilgisi olmalı. Test çözdürüp aşağı yukarı bir
fikir edinmek mümkün olabilir, ancak insanın zeki olduğunu ne ölçüde bilgi
işlediğiyle ve bundan ne kadar *çıktı* (output) üretebildiğiyle ölçmek lazım.
Bunu ölçmesi, bir test üretip çıkan puanları çan eğrisinde toplamaktan tabii ki
daha zor, onun için de kimse pek bu yola başvurmuyor. Ayrıca Internet devrinde
artık üretilen bilginin kimden, kimin zekasından kaynaklandığını bilmek de zor.

## Farzımuhal

Kendini farklı durumlarda hayal etmek, mesela *ya zenci doğsaydım, ya
homoseksüel olsaydım, ya doğru diye bildiklerimi öğrenmiş olmasaydım* diye
düşünmek soyut düşüncenin örneklerindenmiş. Eskilerin böyle *farzımuhal*
lafazanlıkları ciddiye almadıklarını söylüyordu önceki yazıda bahsettiğim James
Flynn.

Zaman bolluğundan olsa gerek böyle sorularla çok uğraşıyorum. Bazen aklıma gelen
en belirgini, *eğer hayatın yeryüzünde olup bittiğine ve ötesinin olmadığına
inansaydım, nasıl davranırdım?* sorusu. Bu, bir yandan öyle olmayı istememden
kaynaklanıyor, çünkü inancın getirdiği yükün beni kocattığını hissediyorum; bir
yandan *kaçacak yer olsa, önce ben kaçacağım* diyen adam gibiyim; bir fırsatını
bulsam bütün inançlarımı terkedeceğim. Diğer yandan hayatın merkezinde, tüm
nefeslere anlam veren inançlar olmadan adım atamayacak haldeyim.

Aklıma geldiğinde çözedemediğim bir soru mesela şu: İnsanlarla olan
münasebetlerimde her zaman kazançlı çıkmam mümkün değil, birini kazanıyorsan,
onunu kaybediyorsun. Kaybettiklerim üzerinde fazla düşünmemeyi, veya yeni bir
durumda bütün ihtimalleri sonsuz kere hesap etmemeyi, karar verebilmeyi,
yürüyebilmeyi; Leibnitz'in dediği gibi *muhtemel dünyaların en iyisinde*
yaşadığıma inanarak çözebiliyorum. Ancak bu inanç, Allah'a tevekkül etmeden
mümkün değil benim için. Eğer kainatın şu göründüğünden fazlası olmadığını
düşünseydim, adım atamaz, nefes alamazdım.

Bir canlı olarak, kendi varlığını mümkün olduğunca hoşnut etmekten gayrı bir
derdim olmazdı. Bu durumda da hemen hiçbir durumdan arkama bakmadan
ayrılamazdım. Bir araba alsam, on tanesinden vazgeçmem gerekecek, zamanımı bir
şekilde geçirsem, diğer on ihtimale sırtımı dönmem gerekecek. Eğer bütün hayatım
benim tercihlerimden ibaret olsaydı, bu tercihler hayatımın kendisi olurdu. Bir
imtihan, geçilmesi gereken engel değil, bizzat kendisi.

Nasıl bir hayatım olurdu diye düşünüyorum.

Bir tercihte bulunduğumda, bunun kısa aklımla olmasa da, Allah'ın
inayetiyle en doğrusu olduğuna inanabilirim. O sebeple fazla gerilmeme
gerek yoktur. Nasıl olsa her şey olması gerektiği gibi gerçekleşecektir.
Ancak eğer Tanrı yok, inayeti hikaye ise, yaptığım tercihim mükemmel
olması gerekir ve bu mükemmellik, bana söylenen bütün doğrulardan daha
doğru, daha önemli bir hal alır.

Kısacası bir insanın bu hayatın sadece yaşadıklarından ibaret olduğuna inanıp,
nasıl yaşamaya devam ettiğini çözemiyorum.

## Gelenek üzerine diyalog


**Adalet:** Geleneklerin sınırlayıcı olduğunu düşünüyorum. Benim şikayet
ettiğim tarafı bu. Geleneklerin modern dünyada hemen hiç anlamı yok,
çoğunu gözardı etmek gerekiyor ve çoğu zaman onlara karşı savaşmak.

**Barış:** Çünkü altı ayda bir ortaya çıkıp kaybolan yeni geleneklerimiz
var. Gelenek toplumsal bir organ gibi, orada olduğunu biliyorsan,
vazifesini yapmıyor demektir.

**Cem:** Yani?

**Barış:** Göz *başka şeyleri* görmek içindir, eğer gözünü görüyorsan
vazifesini doğru yapmıyor demektir. Geleneklerin de zamanında ortaya
çıkmasına yol açmış hikmetleri var ama eğer bu hikmetleri anlamıyor, ama
geleneklerin kendisini görüyorsak, geleneklerimizin veya toplumun
*hasta* olduğunu gösterir.

**Adalet:** Böyle de söylenebilir, evet.

**Cem:** Bu bence doğru bir analoji değil. Geleneklerin orada olduğunu
her zaman hissedebiliriz, çok defa *büyümek* denen şey, bu gelenekleri
öğrenmek olarak ortaya çıkar.

**Barış:** Doğru bir eğitim, bu gelenekleri insanın tabiatı haline
getirir. Bunu anlatmaya çalışıyorum.

**Adalet:** Sence neden ortaya çıktılar?

**Barış:** Hepsinin çıkış amaçları farklı olmalı. Hepsinin ortak
noktası...

**Adalet:** Sınırlayıcı olmaları?

**Barış:** Hayır, hepsi çok farklı şekillerde yapılabilecek işleri bir
düzene koymak için var. Eğer evlenme törenlerinin *tek doğru* yöntemi
olsaydı, bunu gelenekleştirmeye gerek kalmazdı.

**Cem:** Neyin *tek doğru* yöntemi var ki?

**Barış:** Çoğu şeyin yok, bir çok teknik konuda bile geleneklerin rol
oynaması bu yüzden. Hatta *standartlaştırma* dediğimizin de bir çeşit
gelenekleştirme olduğunu söyleyebiliriz. Fiş ve priz çok farklı
şekillerde üretilebilecek araçlar ama belli standartları olması herkesin
faydasına.

**Adalet:** Geleneklerin de herkesin faydasına olduğunu mu söylüyorsun?

**Barış:** Herkesin faydasına *olması gerektiğini* söylüyorum ama öyle
değiller, çoğu değil.

**Adalet:** Mesela kadını ezen gelenekler kesinlikle öyle değil.

**Barış:** İnsanı ezen gelenekler demek isterdim. Kadının ezildiği doğru
ama geçmişte erkeklerin uyması gereken kuralların da en az o kadar sıkı
olduğunu düşünüyorum.

**Adalet:** Bunu anlamadım. Yani erkekler de mi dayak yiyordu, diyorsun?

**Barış:** Yemiyorlar mıydı? Geleneksel sorun çözme yöntemleri arasında
birinci sırada gelmiyor muydu dayak?

**Adalet:** Kadına şiddetin sürmesi ama erkeğin çok daha rahat bir
yaşamı olması...

**Cem:** Barış'ın demeye çalıştığı, geçmişte insanların hemen her konuda
böyle olduğu ancak erkeklerin bu gelenekleri bıraktığı ama kadın için
hala devam ettiği.

**Barış:** Aslında söylemeye çalıştığım daha geniş çaplı, Adalet bunu
kadına fiziksel şiddet olarak algılıyor olabilir ama ben insanların,
kadın olsun, erkek olsun, bugünkünden daha sıkı kurallar içinde
yaşadıklarını, ancak erkeklerin sosyal hayattan ve modernlikten daha
fazla etkilenen taraf olduğu için bu kuralları terkettiklerini
düşünüyorum. Kadınlarsa, böyle değil, kendi aralarındaki ilişkiler de
daha merasimli ve *geleneğe tutunma* isteği de görüyorum.

**Adalet:** Ben geleneğin kadın için sıkı gelen bir elbise olduğunu
düşündüm hep, hele günümüz kadını için. Sen sanki kendileri istiyor gibi
anlatıyorsun.

**Barış:** Kendileri istediğinden değil ama başka bir yol
bilmediklerinden...

**Adalet:** ...veya arayacak güçleri olmadığından...

**Barış:** Evet, olabilir. Yine de kadın hakları savunucularının sanki
erkekler yılda birkaç kez bir araya gelip, *kadınların hayatını nasıl
zorlaştırabiliriz* diye kararlar alıyormuş gibi davranmasının da tuhaf
bir tarafı var.

**Adalet:** Erkeklerin kadınlardan daha örgütlü oldukları ve
birbirlerini korudukları aşikar.

**Cem:** Geleneği konuşuyorduk, bir erkek-kadın kavgasına dönüşmek
üzere.

**Barış:** Kadınların erkeklerden daha zor bir hayatları olduğunu kabul
ediyorum, bunda geleneklerin de önemli bir payı var ama erkeklerin bir
komplo yaptığı kısmına katılmıyorum.

**Adalet:** Komplo değil, sadece iki erkek aralarında düşmanlık yoksa
dosttur ama iki kadın aralarında dostluk yoksa, düşmandır; diyelim.

**Barış:** O zaman bunda erkeklerin suçu ne?

**Cem:** Bu konuyu burada bırakıp, diğer tür gelenekleri konuşsak.
Mesela dini gelenekler...

**Adalet:** Hadi bırakmış olalım. Din. Başlı başına gelenek zaten.

**Barış:** Geleneğin kompartmanlara ayrılabileceğini düşünmüyorum. İnsan
yaşadığı her ortamda gelenekler üretiyor. Buraya gelinceye kadar
geçtiğimiz her yerde belli davranış kalıplarıyla hareket ettik. Bunların
çoğunda *belli bir mantık* yoktu. Arabamızı sağ şeritte kullandık,
otobüsü arka kapılardan terk ettik, ihtiyacımız olduğu halde bir duvarın
kenarına işemedik falan.

**Cem:** Verdiğin örnekler pek uygun olmadı sanki. Arabayı sol şeritte
kullanırsam, fazla uzun yaşamam; otobüsü ön kapıdan da terk edebilirim
ama bu daha zor olur; herkes ortalık yere işerse... Biliyorsun ne
olacağını.

**Barış:** Gelenekler de böyle kurallar değil mi?

**Cem:** Dini gelenekler mesela böyle değil, ne şekilde yaparsan yap
veya yapma, başına bir şey gelmiyor, başkalarına da zarar vermiş
olmuyorsun.

**Barış:** Hepsinde bir *ortak hareket etme* anlamı yok mu? Herkesin
işleri belli şekilde yapması ve bu sayede *nasıl yapılacak* gibi çoğu
durumda anlamsız tartışmayı bertaraf etmek.

**Cem:** Bu kısmına katılıyorum ama topluma ait kuralların doğrudan
*gelenek* diye adlandırılması bana tuhaf geliyor. Gelenek dediğimiz
şeylerin çoğu zaman sebeplerini de bilmiyoruz, bir hikmetleri de yok
gibi görünüyor.

**Adalet:** Çoğu toplumsal sınıfların sabitlenmesi için getirilmiş
kurallar bence. Öyle aman aman bir sorun çözdükleri de yok. Barış biraz
*wishful thinking* yapıyor.

**Barış:** Mesela hangi kurallar sınıflarla ilgili? Bir kere sınıf
kavramı modern zamanların...

**Adalet:** Kadın/erkek, yaşlı/genç ilişkilerini düzenleyen geleneklerin
hepsi sınıflarla ilgili. *Büyüklere saygı* denen şey gerçekte *sınıfında
kal, bir yere kıpırdama* demek. Sınıf kavramı yeni olabilir ama
sınıflar, aristokratlar, hür köylüler, serfler, köleler her zaman vardı.

**Cem:** Dini geleneklerin de çoğunlukla böyle bir anlamı var. Evet,
insanların hayatlarında sormaları anlamsız soruları bertaraf ediyor ama
bu geleneklerden *faydalanan* kişiler, kurumlar da var. Hac geleneği
mesela, doğrudan ticarete yönelik.

**Barış:** Geleneklerden faydalanan tarafların olduğunu kabul ediyorum,
bunların sınıflaşmaya tekabül eden taraflarının olduğunu da anlıyorum
ama bu dediklerinizin bizatihi kötü olduğunu düşünmüyorum. Haccın *tek*
amacı ticaret olsaydı, daha basit yollarla halledilebilirdi mesela.
Geleneklerin sınıflaşmaya katkısı olduğu da doğru ama toplumun her
nesilde baştan aşağı yeniden sıralanmasını beklemek, *devamlı savaş
olsun* demek gibi. Stabilite sadece üst sınıflar için değil, alt
sınıflar için de faydalı. Yoksa zaten gelenekler ve dediğiniz terbiye
insanları isyandan daima uzak tutmuyor.

**Adalet:** Gelenekleri sınıfsal okumayı tercih ediyorum ben. Daha adil
gelenekler her zaman varolabilirdi, biri kazanacak, diğeri kaybedecek de
olsa aralarındaki makas bu kadar açık olmayabilirdi.

**Cem:** Evet doğru. Bugün yapılması gereken de, hangi geleneklere, ne
kadar ihtiyacımız olduğunu konuşmak bence.

**Barış:** Yük haline gelenlere ihtiyacımız olmadığını söyleyeceksiniz
sanırım.

**Cem:** Anlamsız olanlara da. Ezan mesela, neden var? Güneşin
konumundan başka vakit ölçüsünün olmadığı bir zamandan kalma bir
*relic.* Herkesin kolunda saniyesine kadar zamanı gösteren saati varken,
neden hala ezan?

**Barış:** Sadece zaman ölçüsü değil ki, aynı zamanda toplumun müslüman
olduğunu da gösteriyor.

**Cem:** Hah. *Toplum ne kadar müslüman* diye başlayacağım ve daha da
uzayacak bu konuşma, ama dini geleneklerin hepsinde aynı şeyi
söyleyebilirsin; sokakları mezbahaya dönüştürmek de mesela oraların
müslüman olduğunu gösterir.

**Barış:** O başka bir şey. O müslümanlıktan çok köy geleneklerini
şehirde sürdürmeye çalışmakla alakalı.

**Cem:** Veya kılık kıyafet.

**Barış:** Evet, kıyafet de kültürün kendini ifade ediş yollarından
biri.

**Adalet:** Gelenekle ilgili konuşurken, saygının getirdiği bir
kutsallık halesi var gibi konuşuyorsun. Sanki sebep/sonuç zincirlerinden
bağımsız şeylermiş gibi ama lafa gelince onların da sebepleri olduğunu
söylüyorsun. İfade edilemeyecek şeyler mi bunlar?

**Barış:** Topluma dair anlamı olan pek çok şeyin, kişisel sebep/sonuç
zincirlerine göre anlamı yok. Geleneklerin bu sebep sonuç zincirlerinden
bağımsız olduğunu değil de, bireylere her zaman saydam olduğunu
düşünmüyorum. Amaçlarını, hikmetlerini her zaman bilmiyoruz, bilmeye
çalışmıyoruz hatta.

**Cem:** Ezan için de mi mesela? Veya kurban için?

**Barış:** Bazıları yerleşmiş ve teamül haline gelmiş, yokluğunda
insanların rahatsız olacağı cinsten gelenekler, ezan böyle. Kurbanın da
ortak bir bayramda olması gereken özellikleri var. Gelenek dediğimiz
zaten toplumun veya cemaatin kültür hayatını bireyin önüne koyan
zamanlardan geliyor. Eskiden bugün anladığımız anlamda bireycilik
*mümkün değildi*. İnsanların kim olduğu, hangi toplum içinde
yaşadıklarınca belirlenirdi. Sıradan insanın *kendini inşası* diye bir
şey tahayyül edilemezdi.

**Cem:** Şimdi de pek farklı değil.

**Barış:** Şimdilerde çok farklı. Bizim geçmişe bakarken hep bugünün
*birey olma* imkanlarıyla düşünmemiz, geleneklerin çoğu zaman komik
görünmesine yol açıyor. Mesela evlilik öncesi kızı babasından istemek;
günümüzde kadına hakaret gibi duran bir gelenek. Eskiden bu tam da
gerçek anlamıyla bir *sahibinden isteme* idi, kadın daha hür, ayakları
üstünde durabilir hale geldikçe sadece bir aileye saygı vesilesi haline
geldi. Babalar buradaki komikliği idrak ettikçe hepten kaybolacak.

**Adalet:** Hala kuvvetle devam eden, başlık parasının bile konuşulduğu
yerler var ama.

**Barış:** Evet ama bu benim dediğimi doğrular, oralarda kadınlar daha
az eğitimli, daha az dışarıda çalışabilir durumda.

**Cem:** Hangi geleneğin yaşayıp, hangisinin kaybolacağına nasıl karar
vereceğiz peki? Hani diyorsun ya, kız isteme kaybolacak, ezan da
kaybolacak mı mesela?

**Barış:** Olabilir. Buna sen ben karar veremeyiz ki. Üç kişinin, beş
kişinin bir odada toplanıp da karar verebileceği şeyler değil. Kuvvetli
geleneklerin değişmesi nesiller alır; kültürel genetiğin değişmesi
demektir ve bunun için yeni bir dünyada yetişen yeni nesiller gerekir.

**Cem:** Ömrümüz boyunca ezanla başbaşayız yani.

**Barış:** Herhalde öyle. Olmayan bir yere göçebilirsin tabii.

**Cem:** Hah, yok, aslında o kadar rahatsız olduğumdan değil ama bana bu
zamanda hayli anlamsız geldiğinden. Bir de bunun için adam
çalıştırılıyor falan.

**Barış:** Rahatsız olmayışın normal. Biz ezanla büyümüş bir nesliz.

**Cem:** Çocuklarımız da ezanla büyüyecek, o halde hep devam edecek bu?

**Barış:** Belki evet, ama herkesin çocuğu ezanla büyümüyor artık,
ezanın duyulmadığı yerler çok, oralarda yetişen çocuklar da ezana senin
kadar müsamaha göstermeyecekler.

**Cem:** Ama bir de ezanı kendi benliklerinin parçası görenler var.
Hangisinin dediği olur sence?

**Barış:** Hangisinin gelenekleri daha güçlü insanlar yetiştiriyorsa, onun
dediği olur bana kalırsa. Hangisinin kültürel genetiği daha iyi adapte
oluyorsa. Geleneklerin *tavuskuşunun kuyruğu* gibi de bir anlamı var, anlamsız,
pahalı ama bir toplumun *sağlıklı* ve *üreyebilir* olduğunu da
gösteriyor. Üremek derken gelenekleri yeni nesillere aktarabilmekten
bahsediyorum.

**Cem:** Kamusal alan kavgası bundandı, değil mi?

**Barış:** Evet. Başörtüsü mesela, tam da böyle bir örnek. Müslümanların
*buradayız ve sağlıklıyız, geleneklerimizi de aktarmaya devam ediyoruz*
mesajı vermesini istemediler. Başörtüsünü ortadan kaldırmak için bu
derece kavga edilmesinin sebebi buydu, başörtüsünü ortadan kaldırınca
müslümanlar için önemli bir nişane de ortadan kalkıyordu.

**Adalet:** Sanırım başörtülüler bunu kazandılar. Hepimiz, bugün veya
yarın başörtüsü takacağız.

**Barış:** Pek sanmıyorum. Aslında tam tersi bir süreç vardı, hala devam
ediyor. Bu ülkede mesela, annesi tesettürlü olduğu halde başını örtmeyen
kız sayısı mı çoktur, annesinin başı açık olduğu halde, başını örten mi?

**Adalet:** Bilmem. Herhalde annesi kapalı olan açıklar daha çoktur.

**Barış:** Bu aslında gidişin nereye doğru olduğunu gösterir. İkinci
grubun da örnekleri var ama az sayıda. Genel gidişat başını örtmeyen
kadınlara doğruydu, hala öyle.

**Adalet:** Peki neden o kadar çoklar, başörtülü kadınlar yani,
çoğalıyormuş gibi.

**Cem:** Algıda seçicilik olmasın. Hah ha.

**Barış:** Bence önceden izole edilmişlerdi ve kimse görmüyordu. Okumak
için evlerinden çıktıklarında sanki yeni varolmuş gibi göründüler.

**Adalet:** Dediğini anlıyorum ama bence nüfus da önemli. Başörtülü
kadınların daha çok çocuğu oluyor mesela. Başbakan bile üç çocuk diyor.

**Barış:** Aa, evet, bu da bir faktör ama söylediğimin de bir parçası
aslında. Evlilikle ilgili geleneklerin bu kadar yoğun olmasının sebebi
de bundan, gelenekler toplumun yeni bir nesle kendini kopyalamasını
sağlıyor ama bunun için tabii yeni bir nesil olmalı. Geleneklerin
evlenirken bu kadar çok söz sahibi olmasının sebebi belki budur.

**Adalet:** Daha çok nüfusa yol açan gelenek daha mı iyi yani?

**Barış:** Böyle de denebilir. Bugün çocuk sahibi olmanın önünde iki
engel gözlüyorum ben, birincisi evliler birbirine güvenmiyor, ikincisi
kendi hayatlarına güvenmiyor. Genel bir güvensizlik var, devlete karşı,
topluma karşı. Gelenek tam da bu güvensizliği bertaraf etmek için
gelişmiş bir düzen. Eski gelenekleri bozup, yerine yenisini koymayınca
insanların birbirine güveni kayboluyor.

**Adalet:** ... ve evlenseler de çocuk edinmek istemiyorlar?

**Barış:** Basitleştirdim, ama onun gibi. Geleneğin kuvvetli olduğu bir
toplum, çok *yukarı çıkmaya* izin vermez ama *aşağı düşmeye* de izin
vermez. Bunun getirdiği bir güven herhalde oluyordur, en azından aile
bağları kuvvetliyse, çocuklarının aç kalmayacağını bilirsin.

**Adalet:** Çok basitleştiriyorsun gibi geliyor bana.

**Barış:** Tabii ki.

**Cem:** Bu konuşmadan yoruldum, hadi kalkalım.

**Barış:** Olur. Hadi.

## Gurur Duyulmayacak İşler

En barizine az uyuyanlarda rastlarsınız, bir yandan şikayet eder ama bir yandan
da gurur duyar *uykusuzluğundan.* Açıkça *senin gibi horul horul uyuyacak insan
değilim* demez de, *ah uyuyamadım, vah uyuyamadım* diye söylenir durur.

İnsanların şikayetlendikleri dertlerinden gizli bir gurur duyduğunu düşünüyorum.
İnsanların kendisini anlamadığından şikayet edenlerin pek çoğu mesela
anlaşılmamaktan gurur duyar. Bir facia yaşamış insanların bazıları da, bunu
yaşamamış diğerlerine karşı bir gurur geliştirir. Ders çalışmayıp okuldan
atılmaktan gurur duyar mesela, veya küçük yaşta yakınlarını kaybettiği için
*normal* insanlara karşı bir gurur geliştirmiştir.

Bir psikolojik savunma mekanizması olabilir, ancak başlı başına bir probleme
dönüşmesi de kolaydır. Sigara içen insanların pek çoğunun, yaptıklarının
yanlışlığını lafzen bildikleri halde, yaptıklarından gurur duyduklarını
düşünüyorum. *Ah ben ne kadar dertliyim, dünyayı omuzlarımda taşıyorum,
taşımazsam yıkılır, Atlas gibi adamım, bu da benim sekiz numaralı bakışım*
temalı pek çok beden dili diyalogu görebilirsiniz.

Bir de bunun pazarlama safhası var. Bir pazarlamacının en önemli tarafı sattığı
şeyden gurur duymasıdır, gerisi herhalde kendiliğinden gelir. İnsanların neden
gurur duyup, neden gurur duymayacağını gerçekten belirleyebilen biri, herhalde
onlara istediğini yaptırabilir.


## Hata Hatası

Bilgisayar güvenliğiyle ilgili bir seminerde, bu işleri uzun yıllardır yapmakta
olan biri *sistemlere er veya geç girileceğini düşünerek plan yapıyoruz,
kırılamayacak sistem olmadığına inanıyoruz* demişti. Bir defa sistemlerin
aşılabileceğine inandığınızda, güvenliğe bakışınız da tamamen farklı oluyor. Her
şeyi ortaya sermek anlamında değil, *nasılsa kırılacak* deyip, hiç önlem almamak
da değil, ancak bir defa sisteme girildiğinde onu en kısa zamanda haber almaya
ve mümkün olduğunca izole etmeye çalışıyorlarmış.

İnsanın hataları da böyle. *Hiç hata yapmayacağıma inanıyorum* diyen insan var
mı bilmiyorum. Hatalarımız bizim parçamız, yüzümüzün sevmediğimiz kısımları gibi
her aynaya baktığımızda aklımıza geliyor. Ancak yaşarken, hata yapmayaya
çalışmak kadar, hata yapabileceğini kabul edip, onu mümkün mertebe erken
farketmeye, olabildiğince ufakken hatadan dönmeye çalışmaya bakmak da önemli.

Yaptığı işin hata olmadığı konusunda baştan ısrarcı insan, hata yaptığını da geç
farkediyor; yaptığının hatalı olabileceğini bilen kimse ise hatayı görmek ve
bundan dönmek konusunda o kadar da zorlanmıyor. Hataların önemli tarafı da belki
bize hata yapabiliyor olduğumuzu öğretmektir.

## İnanç Üçgeni

İnsanın inandığıyla, inanmayı istediği ve inandığını söylediği bir üçgenin
köşeleri. Bu üçgen ne kadar küçük, bu köşeler arasındaki mesafe ne kadar az
olursa o kadar sakin oluyor. Belki insanın tüm *başarı* arzusuyla ulaşmaya
çalıştığı hedef de bu üçgeni küçültmek. Daha çok başarı (veya para veya ün veya
...), inançlarını sergilemek için daha çok hürriyet demek, başarı arzusunun
altında *belki* kendiyle ilgili inanmayı istediklerine gerçekten inanmak var.
Çok zeki olduğuna inanmak istiyor ama buna başkaları da inanırsa inanacak,
onların ise başarılı olursa inanacağını düşünüyor. Kendi hakkında delilsiz inanç
delilerin işi.

İnsanın kendine yalan söylemesi başkalarına yalan söylemesinden kolay. İnanmayı
istediği hikayeye inanıyor, ancak yalan olduğunu sezen bir tarafı da var.
Huzursuzluk gerçek inancıyla, inanmayı istediği arasındaki uçurumu farkedince
başlıyor. Hayat inandığı yönde akmayınca, dünyanın inandığı şekilde olmadığını
görünce ama inanmayı istediklerinden de vazgeçemeyince mutsuz ve ekşi bir insan
elde ediyoruz.

Bir de inandığını söyledikleri var. Üzerinde durmadığı, hayatında değişiklik
yapmadığı halde inanmış görünmek için *inandığı*. İnanmadığı halde bilinçli
olarak yalan söylemekten başlayıp, inanmamayı kendine yediremediği için
inandığını söylemeye kadar türlü çeşidi var bunun. İnsan inanmak isteyip de
inanamadığında, yayın yapmaya başlıyor. *Ben buna inanmak istiyorum ama
inanamıyorum. Başkalarını inandığıma ikna edersem kendim de ikna olurum.* İnanma
arzusuyla yanıp tutuştuğunda etrafına zarar veriyor. Dindar veya gayrıdindar
yobazlığın tatmin edilememiş inanma arzusundan kaynaklandığını düşünüyorum.

İnanç üçgeninin küçüldüğünde Japonların *satori* dediğine benzer bir hale yol
açmasını beklerim. (*Nirvana* yanlış anlaşılıyor, onun için *satori*.) Üçgen
belki hiç yok olmuyor ancak insanın inandığı, inanmak istediği ve inandığını
söylediği birbirine yakın olunca huzura kavuşuyor. Üçgen büyükse inanmak
istediklerine inanarak gözü kapanıyor, inanıyor göründüğüne inanmak isteyerek
kendini kaybediyor, içinden inandığını hepsinin üstünde tutarak tuhaflaşıyor.
Rumi olmak ve görünmekle ilgili konuşmuş ama bu üçgenin merkezini bulmak o kadar
kolay değil. İnsanın inandığını düşündüğüne aslında inanmak istediğini ama
inanmadığını farketmesi yediği en büyük vurgunlardan biri. Olduğumuz gibi
görünmek için önce ne olduğumuzu bilmek lazım, değil mi?

## Karma

İngilizce'de *karma* hemen her zaman *eden bulur* demek için kullanılıyor. *Bu
senin karman*, *geçmişte bir haltlar etmişsin, şimdi de bak başına bu geldi*
demek.

İnsanın bütün hesabını yeryüzünde görmeyi umması ahiretin varlığına duyduğu
güvensizlikten. Gidip de gelen yok ama bir yandan da insanın *ilahi adalet* diye
bir şeye inanma ihtiyacı var. *Karma* bu vazifeyi görüyor. Buna bir de tenasuh
(reeeeeenkarnasyon) hikayeleri eklerseniz, tadından yenmez.

Velakin *karma* gerçekte *aksiyon, fiil* demek. *Bu senin karman*, *bunu sen
yaptın* demek ama düşünüldüğü gibi uzun sebep sonuç zincirlerinden geçerek
değil. Tüm kainatın *ruhu* olan Brahman'ın, ferdin ruhu olan Atman'la aynı
olduğu düşüncesini buraya monte edince, kainattaki her şeyi aslında ben yapmış
oluyorum ve buna tabii benim başıma gelenler de dahil. *Karma* işte bu *evrensel
fiil* oluyor, *önceki hayatında bu adamı ısırmışsın, bu hayatında da gelip o
seni ısırdı* demek değil.

Sağ elimin sol elimden habersiz olması gibi, kafama hapsolmuş *ben* de kainatı
yaratan *Ben*'den habersiz. *Karma* bu ikisinin yaptığı fiilin ortak adı.

Edebi olarak güzel, ancak insana faydasını göremediğim bir düşünce. Anlamları bu
kadar genişletince kimseye bir faydası kalmıyor. Yeryüzünü *Brahman*'a vasıl
olmak için bir alan kabul etmek de diğer tüm kabuller kadar zeminsiz. Sağ elim
sol ele dönüşmeyeceğine, sadece birbirbirine sımsıkı sarılabileceklerine göre,
bu konuda fazla konuşmanın neticesini her ikisinin de kendini unutmaları
olabilir. İnsan fanidir. Bunu idrak etmenin getirdiği kurtuluş tüm *ilahileşme*
kurtuluşlarından daha güzel.

## Kendini Temizlemek

İnsan kirlenir. Biraz deterjan sloganı gibi oldu ama şu: İnsanın düşünceleri
kirlenir. Hayat insanı türlü türlü durumlara sürüklerken, en önce düşüncelerini
hapseder, onları kirletir. Nefret böyle bir kirdir mesela, kıskançlık böyledir,
öfke, yalan, kin... Kötülük istemenin tamamı kirdir.

Bazen bunlara esir düşüp kötülük de yapar insan ama çoğunu sadece kafasında
taşır. Ancak kir çok defa orada kalır, düşünceleri meşgul eder, affetmeye,
görmeye, anlamaya engel olur. Kendine ve başkalarına baktığın gözlüğün
üzerindeki lekelerdir bunlar, kiri yıkamadığın sürece nereye baksan kötülük
görürsün.

Nasıl temizlenir? Bir kere bunların kir olduğunu, düşünceyi, görüşü bozduğunu
kabul ederek herhalde. Kötülüğün kafasında saklayana da bir faydası olmadığını
bilerek. İnsanın düşüncelerine denk olmadığını, kendini duygularıyla
tanımlamanın şart olmadığını bilerek mesela. Bu kirin yaşadığın zorlukları
resmeden madalya olmadığını, övünülecek bir şey olmadığını anlayarak. Nasıl
yıkarsın?

Kir suyla temizlenir, başka kirle değil. Su ise düşüncenin temizliği ve
samimiyetidir. İnsan nasıl şekerli içecek varken su içmeyi pek önemsemezse,
düşüncelerinin kirli olmasına, samimiyetsizliğe alışmış kişi de samimiyetin
saflık ve aptallık olduğuna kanaat etmiştir. Onun tatsız ve faydasız olduğuna.
Yalan tatlıdır, insanları kandırmak, hiçbir faydası olmayacağı halde bile
insanlara yalan söylemek kimilerine çok zevk verir. Kirli düşünceye bağımlılık
geliştirmiş biri el attığı işleri bu kirle beslediği için kurutur. Onu ham
meyvelerinden tanırsın.

Kir suyla temizlenir. Önce temiz su bulup, sonra aynadaki kiri yıkayarak. Bu
kirin yıkanabileceğine kanaat ederek. Duygularına karşı bir bağımlılık
geliştirmeden ve onların kendi kendine silinmesini beklemeden. Yıkamak insanın
elindedir.

## Kim gibi olacaksın?

*Neden sana nasihatte bulunanları dinlemiyorsun?*

Onlar kim, kim olarak nasihat ediyorlar?

*Büyüklerin işte, senden önce bu yollardan geçmiş olanlar.*

Onların yolu beni sadece onlara götürür, onlar gibi yapar. Ben onlar gibi olmak
istemiyorum. O halde neden onları dinleyeyim?

## Yaratıcılık Eğitimi

Eğitim sisteminin çocukların yaratıcılığını öldürdüğü söylenir. Bu doğru
olabilir. *Bütün çocuklar doğduklarında yaratıcıdır* klişesine inanmasam da
eğitimin çocuklarda bir şeyleri öldürdüğü doğru olabilir.

Ancak *hür düşünce eğitimi* veya *yaratıcılık eğitimi* nasıl olur, onu
bilmiyorum. Yaratıcılık gerçek problemlerle tanışıldığında anlamlı olan, durduk
yere ölçülmesi mümkün olmayan bir fazilet. Gerçek problemlerle tanışmak için
yaratıcılıkla beraber imkan ve cesarete de ihtiyaç var.

Bir de eğitimin *doktrinasyon* tarafı var. Bizdeki gibi kaba bir ezbercilik de,
inceden sosyal doktrinasyon da eğitim sisteminin *faziletleri* arasında
sayılıyor. Çocukların eğitimi için onlara sosyal bazı korkular aşılamak gerek ve
yaratıcılığı (veya diğer bazı faziletleri) öldüren kısım herhalde bu. Beraber
yaşamayı öğretmek için insanlara düşüncelerini, davranışlarını bastırmayı ve
belli şekilde düşünmeyi öğretmek gerek. Sonunda *işe yarar nedir?* diye değil,
*kurallara uygun nedir?* diye düşünen insanlar üretiliyor. Yaratıcılık ise
zekadan çok bu süreçte kaybolan cesarete muhtaç.

## Zekanın Kurak Tepesi

Etrafındaki tüm otların isimlerini bilip, ince bir taksonomi içine yerleştiren
akıl, sonunda o otları değil, onlara verdiği isimleri görecek.

Zeka bu, oyunu öğreninceye kadar izlemek ve öğrendikten sonra unutmamak. O
sebeple kurutan bir tarafı var, yeşil cinsinden gördüğü ne varsa, boz toprağın
üzerindeki isimlere çeviriyor.

İlham öyle değil. Her yeşil başka yeşil, her mavi başka mavi. İlhamın ürettiği
daha sevimli, daha renkli.

O sebeple cennetimizde kurallar, denklemler, açıklamalar, çitler ve
sebep sonuç ilişkileri yok; ipek yastıklar, süt ve bal dereleri, yüksek
köşkler, sarkan yemişler var. Zekanın kurak tepeleri değil, ilhamın
saklı vadileri.

## Zirvedeki Yalnızlık

Çok anlatırlar, başarılı insanların ne kadar yalnız olduğunu. Biyografisi
yazılmaya layık bulunmuşların hemen hiçbirinden *ılgıt ılgıt* mutluluk damlamaz,
başarılı olsa bile normal bir mutluluk anlayışına uzaktır. Yalnızlık da bu
mutsuzluğu katlayan bir amil.

Yalnızlığın bir sebebi herhalde herkesin sahip olmak istediği bir şeye, servet,
şöhret, zeka, mevki gibi bir şeye sahip olmanın getirdiği uzaklık olsa gerek ve
yine az kişinin anladığı işlerden anlamanın tecrübe paylaşmakta getirdiği
sıkıntı. Zirvenin yalnızlığı bir gerçek. Zirveyi isteyenlerin ödemek zorunda
olduğu bir bedel.

Tabii zirvedekinin yalnız olması demek, yalnızın zirvede olması demek değil.
Yalnızlığın birini zirveye taşıyacağını düşünmek de tuhaf kaçar. Tam tersini
söylemek mümkün hatta, etrafında yalnızlaşacak kadar kimseyi bulundurmayanın
çıkacağı bir zirve olmayabilir.

İnsanlar hep merdiven. Sonunda merdivensiz kalana kadar çık. Merdivenlerin
bitince de mehtabı seyredip ağlarsın.

Ben yerden seyrediyorum, o da benzer sayılır.

## Maskülen Dünyada Kadın

Kaba bir ayrımla başlayalım: Tüketim maskülen, üretim feminen. Her kültürde
bunlar belli ölçülerde var, tamamen maskülen veya tamamen feminen kültür yok.
Çalıp çırpmaya, yağmaya, göçebeliğe, genişlemeye dayanan kültür daha maskülen;
üretmeye, güzelleştirmeye, derinleşmeye yönelen kültür daha feminen.

Maskülen bir kültürü feminen hale getirmeye çalışmadan, kadın haklarıyla
uğraşmak, kadını maskülenleşmeye götürüyor. Erkekleşen ve ancak erkekleştiği
ölçüde tanınan bir kadın. *Başarı*'nın tüketmeye dayalı olduğu bir dünyada,
kadından başarı beklemek, kendini tüketmesini beklemekle eş. *Kadın da erkek de
aynı haklara sahip olmalıdır* güzel bir slogan ama dünya erkek bir dünya ise,
kadının hakkı erkek oyunlarındaki becerisiyle mütenasip gelişiyor.

Bunu hedef edinen kadınlar herhalde vardır ancak genelin bu oyundan pek de
memnun olmadığı kanaatindeyim. Bir yandan kadınlığın getirdiği biyolojik
kısıtlar, bir yandan erkeklerle boy ölçüşme mecburiyeti. İşin kültürel kısmını
değiştirebildiğimizi düşünsek bile, kadının *mutlu anne* olabilmek için feragat
etmesi gerekenler hala çok. *Hem kariyer hem çocuk* deyip, sonunda sadece
biyolojik annesi olduğu ama sair açılardan tanışmadığı çocukları olması bir
*başarı* mı? Herhalde en fazla *varlığını kariyerine armağan etmiş* birinden
bahsedebiliriz.

Buna çözüm ne? *Eski günlere dönmek* olmadığı aşikar. Eski günlerdeki gibi,
kadının erkeğe her açıdan bağımlı olduğu zamanlar, bugünkünden daha çok
*mutluluk* üretseydi, zaten bugüne gelmezdik. *Eski günlerde kadın daha
mutluydu* diyemeyiz ama *bugün mutlu* demek de herhalde zor. Kadının çilesi
bitmiyor.

Eskilerin kadını ailesinin varlığına armağan eden anlayışını yaşatmak mümkün
değil. Kadını erkekle her manada eşit yapmaya çalışmak, erkeğin işine geliyor
çünkü erkeğin yükü paylaşılmış oluyor ancak kadının tüm yükünü erkeğin
paylaşması mümkün değil. Neticede kadın yine dezavantajlı. Kadına pozitif
ayrımcılık uygulamanın da ölçüsü yok, diyelim erkekten haftada 40 saat çalışma
bekleniyorsa, kadından 30 saat beklenebilir; ancak bu neye göre belirlenecek ve
her halükarda devamlı çalışma isteyen işkollarında böyle bir ayrımcılığı
uygulamak nasıl mümkün olabilir? Bir de kadın olmak, otomatikman *kadın olmak*
değil, kimisinin yıkıcılıkta erkekten bir farkı yok ve onlara kadın muamelesi
yapmanın da bir sınırı olmayınca.

Adamın biri, Çerkeslerin Kafkasya'ya geri dönmelerinde kadın engelini
anlatırken, *kadın milleti ayrı bir millet, Türk, Rus, Çerkes falan değil*
demişti. Erkekler için *idealleri önündeki engel* gibi bir anlamı var kadının,
ucu belirsiz maceralara atılmanın, risk almanın önündeki engel. *Gerçek erkek
iki şey ister, oyun ve tehlike* demiş Nietzsche, *onun için kadını ister, en
tehlikeli oyunu.* Diğer maceralarından uzak tutan bir oyun ve genelde
kaybettiği.

Hayata bakışları doğal olarak farklı olan bu iki cinsin arasında, hem müşterek
yaşayacak, hem kadının dezavantajlarını çözecek, hem erkeğin erkek, kadının
kadın kalabildiği bir yer var mı? Hadi, ekonomik tarafını *herkesin temel
ihtiyaçları devletin omzundadır* ile hallettik diyelim, kadın bağımsız yaşarken
aç kalmaktan korkmadı, sosyal tarafı mesela, özgür kadının güven vermeyişi ve
dolayısıyla güven bulamayışını nasıl çözecek?

*Sanırım bu da yarım kaldı.*

## Ölüm neden var?

Ölüm üzerine konuşmanın bildiğim iki yolu var. Ilık bir mistik gibi konuşmak
mümkün. Her insanda herhalde azıcık da olsa mevcut ölüm arzusunu gıdıklayacak ve
ölümden *sonrasının* daha iyi olduğunu, bu dünyanın işe yaramaz bir çöplük
olduğunu ima edecek bir konuşma. İkincisi ise bilimin katılığı içinde her
biyolojik sistemin akıbetinin ölüm olduğunu anlatarak girişmek. Bunun üzerine
söyleyecek pek fazla şey yok, *ölürüz ve biter* diye özetlenebiliyor.

Dün *13 Things that don't make sense* kitabının Ölüm bölümünü okurken ayıktım ki
bilimsel açıklama pek de sağlam değilmiş. *Neden ölürüz?* sorusunun deneylerle
tam uyuşan bir cevabı yok. Bir tarafta ölümün genetik olarak programlanmış
olduğunu savunan görüşler var, bunlara göre genlerdeki bazı *düğmeler* önünde
sonunda ölüme sebep oluyor. İkinci görüş yaşayan canlının zaman içinde biriken
mutasyonlar ve hücrelerdeki *yorgunluk* sebebiyle öldüğünü söylüyor. Birinci
grup, genlerin üremeyi öne alıp, üredikten sonra canlının ne olduğuyla
ilgilenmediğini söylüyor; ikincisi ise herhangi bir genetik değişimin ölümü
ortadan kaldıramayacağını.

Bu ikisinin de açıklayamadığı deneyler var. Laboratuvarda 50 senedir ölmeyen
hücreler var mesela, hücrenin yaşadığı ortam yeterince temizse yaşamaya devam
edeceğine dair bu işaret, ölümün *programlı* olduğuyla çelişiyor. Buna rağmen
nematode solucanlarındaki tek bir geni değiştirerek, ömürlerini %65 kadar
artırmanın mümkün olması da meselenin *sadece* biriken hatalar olmadığını
gösteriyor. Bu hataların *genetik hatalar* olduğunu kabul etmek durumunda da
şöyle bir sorun var: Bu genetik hataların sonraki nesle *aktarılmadığına* dair
deneyler mevcut.

Üçüncü bir görüş *grup seleksiyonu* üzerine kurulu. Buna göre ölüm, üremeyle
alakalı bir yan etki olarak değil, grubun özelliklerini iyileştirmek, bir
sonraki nesle *yer açmak* için işleyen bir mekanizma. Yalnız bu doğruysa evrim
fikri yanlış, çünkü genlerin sadece kendilerini *düşünerek* evrilmelerinin
önüne, *grubu daha çok düşünürler* gibi bir fikirle çıkmak gerekiyor. Canlıların
biyolojik olarak kendilerinden çok, mensup oldukları gruplarını düşünmeleri
durumunda, evrim sağlam bir teori olmaktan çıkıyor.

Daha devam etmek isterdim ama oğlum uyandı ve merdivende beraber oturmaya
çağırıyor. Genlerimin mutluluğunu düşünmem gerek şimdi.

## Organik Uzaylı

Kaliteli bilim kurgu hikayelerini severim. Kaliteli derken, Stanislaw Lem,
Philip K. Dick veya Le Guin'in veya onların (henüz keşfetmediğim) benzerlerinin
yazdıklarını kastediyorum. Bilim kurguyu sadece alet edevat envanteri olarak
değil, *hikayeye gizlenmiş felsefe* olarak yazan insanlardan.

Lem'inkilerin bazısı hariç, şöyle bir kabul var: Uzaylılar organik
canlılardır. İnsana veya bir takım hayvanların birleşimi chimera'lara
benzeyen yaratıklar. Beş gözü, altı kulağı, sekiz kuyruğu da olsa bunlar
organik ve belli bir dünyaya mahsus canlılardır.

Yalnız bir mesele var: Bu gibi yaratıkları genel olarak bulundukları
yerden alıp, uzayın bilmemneresine taşımak, tür ve cins ayrımı olmadan
zordur. İnsan için de böyle, diğer canlılar için de. Birini yaşadığı
ortamdan başka yere taşıyınca, bulunduğu ortamı da taşımak zorunda
kalırsınız.

Bu sebeple mesela NASA Mars'a araba gönderebildiği halde, insan
göndermeyi en az yirmi yıllık bir proje olarak anlatıyor. Belki hiçbir
zaman gerçekleşmeyecek, pahalı bir proje.

O sebeple *uzaylı* diye bahsedilen, genelde koca kafalı yeşil
yaratıkların buraya gelmesini pek beklemem. O derece gelişmiş bir
teknoloji, zihnini makinelerde ikame edecek kadar gelişmiş ve zihninin
varlığını organik canlıdan kurtarmış olmalıdır. Bu canlıyı taşımak da, o
zihni, mesela bilgisayarlar üzerinde taşımaktan ekonomik olarak her
zaman daha zordur. Neden *zihin barındıran* makineleri göndermek varken,
içine *küçük yeşil yaratıklar* koyup o kadar masraf etsinler?

Bir de tabi, kainatın bu noktasına kadar gelmeyi başarabilmiş bir
medeniyetin, en fazla birkaç saniye içinde gezegeni de yok etmesini veya
kendine uygun hale getirmesini beklersiniz. Aradaki mesafeyi aşmak çok
daha zor bir iş çünkü.

Hayatını gökyüzünden misafir beklemeye adamış soydaşlarıma saygıyla
ifade ederim.

## Organizma ve Kolektif 

[İnsanların oluşturduğu organizmalar var
demiştik.](file:~/Repository/eminresah/kanser-olarak-insan/index.org)
([689 gün önce de azıcık
bahsetmişim](file:~/Repository/eminresah/hayat-oyunu/index.org::organizma%20bahsi).)

İnsanlar şu an bunları kontrol edemiyor, belki onlar tarafından kontrol
ediliyor ama onları kontrol edemiyor. Belki şu an çok gevşek, sınırları
belirsiz bir hücre gibi olan organizma, zamanla daha sıkı, insanların
daha net rollerinin olduğu bir yere gidiyor.

*Cesur Yeni Dünya'yı* dinlerken aklıma geldi. Orada *toplum* denen
organizmanın insanların rollerini belirleyecek kadar gelişmiş olması
lazım. Nasıl ki bir hücre, hangi proteini nerede kullanacağını net
olarak biliyor ve ona göre üretim yapıyorsa, toplumun gelişmişliği de,
kendi hammaddesini üretmesiye doğru orantılı olabilir.

Ancak insan bireylerinin (veya aklının) bu gelişmiş organizmada rolü var
mı? Bu zamana kadarki kolektivist düşüncelerin hepsi, organizmayı
şekillendirmek üzerine kurulu; faşizmin de, komünizmin de amaçları
organizmayı belli bir kalıba dökmek. Arıza burada ortaya çıkıyor. Bir
insan hücrelerinin bir kısmı tarafından yönlendirilmeyi ne kadar makbul
bulursa, organizma da bu kolektivist düşüncelerden o kadar hazzediyor
olmalı.

Neden çalışmadıklarını açıklamak için kullanılabilir bu: Beynin bir
bölgesi, beynin diğer kısmını kontrol etmeye çalıştığında, beyin iflas
eder. Önemli olan herkesin kendi ufak görevlerini yapabilmesi, birinin
diğerine üstün olması değil.

Kolektivist düşünceler bunu görmezden geliyor. Zaten varolan bir
organizmayı, kendi planlarına göre şekillendirmeye çalışıyorlar ve
organizmanın savunma mekanizmaları harekete geçiyor. Nasıl böcek
saldırısına uğrayan bir bitki zehir üretirse veyahut beden yabancı
gördüğü yok etmek için [antikor](http://tr.wikipedia.org/wiki/Antikor)
üretirse, organizmayı kontrol etmek isteyen kolektivist laflar da
insanlarda mutsuzluk üretiyor. Tüm ihtiyaçları karşılanmış bile olsa,
insanın bu gibi düzende mutsuz olmasının sebebi ne olabilir?

Özgürlüğü kısıtlanmış insanın aç gibi, susuz gibi hareket etmesinin
sebebi ne olabilir?

İçinde bulunduğumuz safhadan sonra, organizmanın
[protobiont](http://tr.wikipedia.org/wiki/Protobiont/) safhasından,
hücre safhasına geçip, unsurlarının rollerini daha net tahsis etmeye
çalışacağını düşünüyorum. Ancak bu Cesur Yeni Dünya'nın bahsettiği
şekilde belli insanların, diğer insanlar eliyle kontrol edilmesi
şeklinde olmayabilir.

Örnek, savaşlar esnasında doğan çocukların daha çok erkek olması mesela.
Organizma, cinsiyet dengesini koruduğu gibi, insan rollerinin dengesini
de koruyabilir. Belki de koruyordur.

Malthus'tan beri ekonomistler sınırlı kaynakların, sınırsız büyüyen
insan nüfusu karşısında tükenme riskinden bahsetti. Nüfusu sınırlamak
için türlü çareler geliştirildi. Ancak bugün gelişmiş ülkelerde nüfus
artmıyor, azalıyor. Bunun sebebi de, ortaya çıkan eğlencelerin çocuk
sorumluluğu almak isteyenlerin sayısını hayli azaltmış olması. Çocuk
sahibi olanlar da, sayısını kısıtlamayı tercih ediyor ve bu (artık bu
düzenlemeden vazgeçen) Çin'deki nüfus kontrolü gibi kanuni yollardan
değil, insanların kendi hayatları için yaptıkları basit tercihlerden
kaynaklanıyor. Şimdi de *nüfus artsın* diye uğraşıyorlar ama onun da
bireyleri teşvik etmeden yapmanın imkanı yok mesela.

------------------------------------------------------------------------

Toplumların geleceği bireylerin tercihlerinden soyutlanamaz. Toplumun
nereye gideceğini belirleyen, bireyin nereye gitmek istediği veyahut
ikisi arasında bir yakınsama arıyoruz. Toplumu bir bütün halinde
dönüştürmeye çalışanların, bireyler için en iyisini de düşünmeleri
lazım, yoksa insanlar zehir gibi mutsuzluk üretmeye başlıyor.

İnsanın nasıl mutlu olacağını da kendi mutluluğumuzu anlamaya çalışarak
az çok bulabiliriz. Belki empati dediklerinin her din ve ahlakta kendine
yer bulmasının sebebi de bu. İnsanlara sana davranılmasını istediğin
gibi davranırsan, yaptıkların organizma için de en doğrusu oluyor.

------------------------------------------------------------------------

Analojileri fazla ileriye götürmek iyi değil. Organizma analojisi de
belki yeterinden fazla derinleşti. Belki onun sayesinde olmayan bir
şeyler görüyorum.

Yine de Jung'un meşhur *kolektif şuurdışı* iddiasının, organizmanın
*düşüncesi* olabileceğini sanıyorum. İnsanların, bütün dünya üzerinde
paylaştığı bir *şuur* var, veyahut *şuurdışı*. Onu kontrol edemiyor,
ancak teslim olabiliyorsun. Kontrol etmeye çalışırsan, hiç tahmin
etmediğin, görmediğin, anlamadığın şekilde işler ters gitmeye başlıyor.
Nazizm'de ve Komünizm'de olduğu gibi.

Organizmanın maksadını anlamaya çalışıp, ona teslim olursan senin için
olacak ne varsa, o oluyor.

Bu tek başına insanlar için de, insanların oluşturduğu toplulukları için
de geçerli. Belki vahiy ve ilham da bu cinsten, insana olması gereken
yeri işaret ediyor.
#
 
## Rasyonellik ve Ölüm [Birey]

Ölümün sözkonusu olduğu yerde *en doğru tercihten* bahsetmek ne kadar
zor. Ölüm tüm akıl yürütmelerin başına ve sonuna geldiğinde, hepsi
*mantıklı* oluyor.

*Öleceğiz o halde...* diye başlayan cümlelerin sonunu, *fırsat varken
hayatın tadını çıkaralım* diye de, *çocuklarıma miras bırakmak için çok
para kazanmalıyım* diye de, *dünya hayatının zevklerine dalamayız* diye
de, *zamanımızı ibadetle geçirmeliyiz* diye de, *çayımızı hakkıyla
içelim* diye de, *ağaçlara iyi bakalım* diye de getirmek mümkün.

Ölümle, onun *sebep olduğu* durumlar arasında kurulan ilgide bir mantık
aramak boşuna, yani bu sözlerin hiçbiri diğerlerinden daha *mantıklı*
değil. Bu sebeple hayat *akıl yürütme* üzerine kurulu felsefelerin
çizdiği kafese sığmıyor; ölüm tüm rasyonellik arayışını içine çeken bir
girdap.

Rasyonellik, hayatın nasıl yaşanması gerektiği sorusuna verdiği
cevapların mutlak olduğunu iddia ediyor. Önceki tüm cevaplayanlar gibi.
#
## Self Help Yazısı [Birey]


İnsanların hayatla başa çıkma yollarına 20. yüzyılda eklendiğini
sandığım bir *edebi tür* var. İngilizce'de *self help* diyorlar,
Türkçe'de de sanırım bu tabir kullanılıyor veya **kişisel gelişim**
(Hayalimde bir kitapçıda gezdim ve bu tür kitapların bulunduğu rafın
üstünde ne yazdığına baktım, *self-help* yazıyordu.)

Zamanında bunlardan biraz okumuşluğum var. Öğrendiğim şeyler de oldu. En
azından hayatımdaki her durumu başkalarının suçlarının kurbanı olarak
geçirme haline uzak durdum, zamanın değerini hatırladım vs. Ancak
genelde insana bilmediği bir şey öğretmediklerini düşünürüm.

Ayrıca insana verdiği zararlar da var. *Anekdot* anlatıp, insanlara *gaz
vermek*, onları *doğru düşünce* faaliyetine sevk etmiyor mesela. Doğru
düşünce, bulunduğun ummanı ve nefsinin katresini, bunların ne kadar
birbirine bağlı olduğunu ve nerede olursan ol, hakikatle muhatap
olduğunu keşfetmekle olur, başkalarının hayatına dair dedikodu
kabilinden bilgi kırıntılarından alınan ilhamla değil.

Zamanla tüm edebiyatın gerçekte bir nev'i *self help* olduğunu
farkettim. Dini edebiyat da, dindışı edebiyat da, bilim de, felsefe de
farklı derinliklerde insana nasıl yaşaması gerektiğini anlatan fikirler
veriyor. Bildiğimiz *self help* bunların yanında hayli sığ. Sığlığının
sebebi insan *modelinin*, *keyfine bak ve tüket* mertebesinde bir
basitliğe inmiş olması.

Sonradan bunlara bir de tuhaf metafizik bir şeyler eklendi. *Evrene
mesaj göndermek* diye laflar duydum, güya her istediğimiz gerçek
olabiliyormuş. Neden bir akıllının da çıkıp *madem her şey kendi
elimizde, yeni doğmuş ve henüz bir yere mesaj gönderecek vakti olmamış
bebeklerin başına neden kötü şeyler geliyor?* diye sormuyor sanırım. (Bu
soruya sanırım *ölen bebekler daha önceki hayatlarında başkalarını
öldürdüğünden* diye bir cevap var ama *motive* olmak için reenkarnasyona
inanmam gerekiyorsa, *teşekkür ederim, ben almayayım.*) İnsanların bu
üçüncü kalite Hindu/Budist çakması laflarla eğlenmesi tuhaf. Okuyacaksam
Budizm'in kendisini okurum, *4 asil hakikat*, *8 mertebeli yol* ilh.

İnsanın kaygısı, sıkıntısı, hayatında bulamadığı anlam bu kadar kolay,
bir takım farazi *başarı yöntemleriyle* çözülecek kadar basit bir mesele
değil. İnsanların bilim ve kültür namına ürettikleri her şey, bu *mesaj
gönderiyorum ve oluyor* basitliğinin ötesine geçmek için. Yoksa, tamam,
bir şeyler olduğunu kabul ediyoruz ancak *ne* olduğunu ve *nasıl*
olduğunu görmek için *mesaj göndermek* yetmiyor. Mesajın dili, nasıl
gönderilmesi gerektiği, zihnin ve kalbin halleri de bu işlerde önemli
olmalı, değil mi?

Bir de bu kitaplarda, temel bazı doğruların üzerinde pek durulmuyor.
İnsanların kendine yapacağı iyiliklerin başında kendine ve etrafına
dürüst olmak gelir mesela, ancak bunun üzerinde duran *self help* kitabı
görmedim. *Temel doğrular* üzerinden kitap yazıp da para
kazanabileceğiniz konular değil, bunların kitapları çok eskiden yazılmış
ve herkes ne olduğunu biliyor. Buradan da en iyi ihtimalle, eski
kitapların nasıl tefsir edileceği, onlardaki
güçlerin/tılsımların/sırların nasıl anlaşılacağı, onlardaki bazı sözleri
(pek de ne dediğini anlamadan) söylersek nasıl *kurtulacağımızı* yazan
kitaplar var. Bunlardan da başka çeşit *self help.*

Selfler bir çeşit, *help!* hakeza.
## Şımarıklık Yazısı [Birey]


Şımarıklığın kaynağı nedir? Düşünüp düşünüp iki netice bulabiliriz. Biri
şımarıklığın tokluktan, biri de açlıktan olduğuna dair. Ben de (pek
çokları gibi) ilkinden kaynaklandığını düşünürdüm. Ancak zaman içinde,
aç insanların şımarmayışlarının iki yüzlülükten ve tok insanların
şımarık görünmesinin doyuramadıkları bir açlıktan kaynaklanıyor
*olabileceği* fikrine (de) ısınmaya başladım.

*Açlık* ve *tokluk* deyince, tabi, *neyin açlığı?* ve *neyin tokluğu?*
diye sormamız gerekiyor. Belki de kimi insanların şımaracak imkan
bulması, açlıklarının maddi yollardan bastırılabilmesiyle alakalıdır.
Belki tok görünenlerin asıl önemli vasfı, açlıklarını doyuracak imkanın
yokluğunu sezmeleriyle veyahut içlerindeki açlığı doyurmaya
kalktıklarında ödeyecekleri bedelin değmeyeceğini düşünmeleriyle
alakalıdır.

Bir *insan modeli* çizmek isterim. Yaratılış itibariyle insanın
ihtiyaçları çok farklı ve bunların hepsine birden erişmesi imkansız.
*Gerçekte ve hayallerinde tüm istediklerine erişmiş bir insan, şımarık
olur mu?*

*Şımarıklık* diye bir şeyden bahsediyorsak, bir insanın *tüm
istediklerine erişmesinin* de mümkün olmadığını söylemek zorundayız.

Mamafih insanların kimisi, hayatta tüm istediklerine eriştiklerini ve
her şeyden memnun olduklarını söylüyor. Bu insanların imkanları onların
istediği her şeye erişmesini mi sağlamış? Yoksa onlar isteklerini
şekillendirmeyi mi öğrenmiş? İmkanlarını arzularına göre değil,
arzularını imkanlarına göre şekillendirmeyi.

Arzularını imkanlarına göre şekillendirmenin şımarıklığın zıddı
*olduğundan* o kadar da emin değilim. İnsanlar isteklerini imkanlarına
göre şekillendirmeyi zamanla öğrenebilir, ancak imkanlar sabit değil,
onlar da değişiyor ve onlar değiştikçe *şımarıklık* da değişir. Yarın
imkan bulunca azacak adamın, bugün hayatta her istediğine kavuştuğunu
iddia etmesi nedir?

Kafamda parası yokken hayli mazbut yaşayan, para kazanınca her tür
işrete heves eden bir *insan modeli* var. Bu modelin nadirattan
olmadığını, ancak insanların *tok numarası* yapmayı öğrendiği için
nadirattan görüldüğünü düşünüyorum. Bir de, bazılarımız, evet,
maddiyatla sapıtmayacak durumda ancak *maneviyatın* şımarıklığına
kapılmak mümkün. Açlığını maddi yollardan doyuramayacağını keşfeden
insanın, kendini *iyi hissetmek* için sarıldıkları ne olacak?

## Sosyal Marwinizm [Birey]


Sosyal Darwinizm'le alakalı bir bölüm okudum dün *Modern Mind'dan*. Batı
adamının kendini daha yüksekte görmesine önemli bir ahlakî zemin
hazırlamış. *Daha başarılı=daha iyi* şeklinde bir kabul yapınca, bunu
milletlere uygulamak da *normal* hale geliyor. Irkların oluşmakta olan
türler olduğunu iddia edeni mi ararsın, engelli ve delilerin öldürülmesi
gerektiğini yayanı mı? Nietzsche'nin *Übermensch'i* de böyle bir ortamda
okunduğunda anlamına kavuşuyor. (Kendisi *çok übermensch* olduğu için
frenginin erken aşamalarında *kafa bozukluğunun* yazdıklarına aksettiği
iddia ediliyor. Sonraki aşamalarda, malumdur, kendinin Kayser olduğunu
ve Bismarck'ın onu hapsettirdiğini iddia eder hale gelmiş. Belki adam
atın boynuna sarılmadan önce de deliydi de, insanlar *dahiliğine*
veriyordu.)

Neyse de, bu fikirler, zımnen hala geçerli. Artık bu kadar kolay
telaffuz edilmiyor, çünkü Darwin doğrudan üremeyle bir bağ kurmuş,
*ortama* uygun türlerin nüfusunun artacağını söylemişti. Buradan
bakınca, Sosyal Darwinizm'in de Çinliler ve Hintlilere meftun olması
gerek, *Beyaz Adam'a* değil. Bununla beraber *Sosyal Darwinizm sosyal
genlerle alakalıdır* derseniz, evet, genetik olarak herhangi bir
milletten olduğu halde, insanların pek çoğu Batı adamı gibi yaşamayı
tercih ettiğine göre, *ortama en uygun hayat biçiminin daha çok
yayılacağı* gibi bir fikir üretebilirsiniz. Sosyal genlere, İngilizce
*gene* (gen) gibi dursun diye *meme* (mîm) diyorlar. (Sanırım Dawkins'in
uydurduğu bir kelime bu.) Ayrıca *Genetics* gibi duran bir de *Memetics*
var.

Velakin genler kadar rahat formalize edilen, baskın, çekinik, yeşil
bezelye deneyleri yapmaya imkan veren bir yapı olmadığı için, Sosyal
*Bilim* dedikleri ve çoğu *anlamlı gibi duran anlamsızlık*
diyebileceğimiz bütünün akıbetine düçar. Sosyal gen kavramı da, diğer
pek çokları gibi, o kadar esnek ki, her şeyi açıklıyor ve bu sebeple
hiçbir şeyi açıklamıyor. İnsanların birbirine benzemeye çalışan
*hayvanlar* olduğunu biliyoruz, ancak bunun *nasıl* olduğu ve neyin moda
olup, neyin olmayacağı, hangi filmin tutup, hangisinin tutmayacağı,
hangi fikirlerin yüzyıl sonrasına kalıp, hangisinin unutulacağı
konusunda hiçbir tahmin yapamıyoruz. Dünya tarihi çok avantajlı gibi
durup, elli yıl sonra unutulan veya yazarlarından sonra küllerinden
doğan fikirlerle dolu. Eğer hangi sosyal genin yaşayacağını tahmin
edemiyorsanız, geriye bakıp hikaye yazmak için böyle kavramlar
kullanmaya da gerek yok.
## Tartışmayı Kaybetmek [Birey]


Internet bir [*confirmation
bias*](http://en.wikipedia.org/wiki/Confirmation_bias) cenneti. İnsanlar
kendileri gibi düşünenleri takip edip, bu düşüncelerin mümkün tek
düşünce olduğuna ve kendileri gibi düşünmeyenlerin, *aptallığına*
hükmederek *düşünüyor*.

90'ların ortalarından beri Internet'te, mail listelerinden forumlara ve
şimdilerde twitter'a pek çok *tartışma* takip ettim. Bazılarına dahlim
de vaki. Ancak genel olarak ne kendi fikrimde, ne başkalarının fikrinde
önemli bir değişiklik gördüm. İnsanların *konuşarak* anlaştığını
söyleyen güzel bir hayal kuruyormuş.

Brain Pickings'de okuduğum bir yazı bana bunları yeniden hatırlattı.
İnsanların susması, ikna olması anlamına gelmiyor; bütün tartışmalar bir
şekilde bitiyor, hepimizin dinlememek için bahanesi var. Kimse kimsenin
nöronlarına doğrudan fikir enjekte edemiyor ve hepimiz, insan olmanın
getirdiği verimsiz eşitliği aşamıyoruz. Aramızda, aynı güçsüzlüğün
getirdiği, zihinlerimizin yalıtılmış olmasının verdiği bu *ayrılık*
yaşadığı sürece bu sürtüşme devam edecek.

Savaşlar bir tarafın üstünlüğüyle bittiğinde, kaybedenler için dahi yeni
bir şeylerin başlangıcı olur. *Fikir savaşları* bitmediği için kimse
yeni bir şeye başlayamıyor. Fikir savaşlarını kimse kaybetmiyor ve bu
sebeple kimse kazanmıyor. Hepimiz bir takım farklı değişkenlerin
yarattığı durumlarda haklıyız, *gerçek* onu kabul ettiğimiz kadar
canımızı acıtıyor ve eğer bir şekilde kaçma imkanımız varsa, anlam
şehrimizin dar sokaklarında ona hiç rastlamadan ömür boyu
dolaşabiliyoruz.

İnsan olmanın öğrenilecek taraflarından biri, belki en zoru, sözümüzün
başkasının sözünden özde bir farkı olmadığıdır. İnsanlar kimliğimize
bakarak serdettiğimize değer verebilir, sözümüzü lehlerine kullanabilir
veya görmezden gelebilir, ancak sözün kendisinde, diğer sözlerden ayırt
edecek bir *kalite farkı* bulunmaz. Gerçek bilgi ve gerçek söz, üzerinde
*bu gerçektir* etiketiyle gelmez. Bu kaliteyi ona veren, muhatabın,
anlayanın, anlamaya çalışanın zihnidir. O sebeple, sadece söz ve kelam
yoluyla yaşamaya çalışan fikirler, tutunacak bir toplum yapısı
bulamadıkları sürece, eğlenceden başka bir mana içermez.

Sözlerin eşitliğini görmenin, insanı terbiye eden ve *sözünün eri*
olmaya zorlayan bir tarafı var. *Söylediklerinle değil, yaptıklarınla
anılıyorsun* velev ki yaptıklarının arasında *güzel söz* de ola. Güzel
söze güzelliği veren de başkalarının o sözden anlayıp, ortaya koyduğu
fiiller. Yoksa sözün kendi kendine güzel olma, çirkin olma becerisi
bulunmaz.

Bir şekilde fiile ve dünyaya bağlanmayan sözün herhangi bir değeri
olduğunu düşünmem. O sebeple Internet tartışmaları ve fikir teatilerinin
değeri de, beni (veya başkalarını) daha iyi insan yapma ihtimali kadar.
Bu ihtimali görmediğim yerde konuşmayı bırakıp, tartışmayı *kaybetmeyi*
seçmeye çalışırım. Bir tartışmayı kaybetmenin getirdiği nefis terbiyesi,
kazanmanın getirdiği *öğretmenlikten* daha önemli geliyor. Varsın senin
dediğin olsun, önümdeki saatimi daha iyi geçireyim de.

------------------------------------------------------------------------

Yazıyı buraya kadar yazıp, düzeltme sırasına bıraktıktan sonra [New
Yorker'da *aşı* konusunda bir
yazı](http://www.newyorker.com/online/blogs/mariakonnikova/2014/05/why-do-people-persist-in-believing-things-that-just-arent-true.html)
okudum. İnsanlara sunulan *gerçeklerin*, *çocukların aşılanması*
konusundaki fikirlerinde ne kadar değişiklik yaptığıyla ilgili bir
çalışma varmış.

Bizde ne kadar geçerli bilmiyorum, hiç böyle bir şey okumadım ancak
Amerika'da kimi aileler, otizme yol açtığı gerekçesiyle çocuklarının
aşılanmasını istemiyormuş. Bir tıbbî çalışmada, denekler dört gruba
ayrılmış ve birinci gruba, aşıların otizmle alakası olmadığını gösteren
broşürler, ikinci gruba aşının koruduğu hastalıkların tehlikeleri,
üçüncü gruba aşılanmadığı için hasta olan çocukların hikayeleri ve
fotoğrafları gönderilmiş. Dördüncü gruba, kontrol grubu olduğu için
hiçbir şey göndermemişler.

Hangi taktiğin aşıya ikna konusunda daha etkili olduğunu bulmaya
çalışıyorlarmış ve bulmuşlar: **Hiçbiri**

İnsanlar, kafalarında kurdukları hikayeye aksi gerçeklerle
karşılaştıklarında dahi, hikayede değişiklik yapmıyorlarmış. Hatta
bilimsel gerçek sununca, *geri tepme etkisi* denen bir problem ortaya
çıkıyor ve *bu insan beni ikna etmeye bu kadar uğraşıyorsa, kesin
komploya dahildir* gibi bir düşünceye sebep oluyormuş.

Aşıyla otizm arasında bir bağ olduğunu düşünen ailelerin fikrinde
değişiklik yapan bir yöntem bilmediklerini itiraf ediyorlar.

İnsanların bir konudaki fikirlerini değiştirme *oranı*, o konunun
yaşayışlarına doğrudan etkisiyle mütenasip. Falanca gök cisminin
özellikleri konusunda yanılan bir adamı düzelttiğinizde, size teşekkür
edip, o konudaki fikrini değiştirebiliyor ancak aynı insan, hayatına
dair bir gerçek sunduğunuzda, o kadar da kolay ikna edilemiyor.

Bilimin hayata dair söylediklerinde karşılaştığı dirençle, hayattan
tamamen uzak konularda karşılaştığı direnç çok farklı. Aşı konusu böyle,
Evrim diye bir şey var, hakeza, sigara nam zıkkımın zararlarını *bilen*
ancak bir türlü bırakamayan insanlar da benzer.

Neden böyle olduğunu çözdüğümüzde, belki insan zihninin nasıl
çalıştığını da çözeceğiz. Ancak o zaman, bu inanç/düşünce/hikayelerin
dışarıdan müdahaleyle değiştirilmesinin ahlakîliği meselesi ortaya
çıkacak. Halihazırda da insanlara *candarma zoruyla* aşı yaptırtmak
mümkün, ancak bunu ahlakî bulmuyorlar. (Ben emin değilim.) Bir gün bir
düğmeye basıp bütün beyinleri aynı dalga boyuna getirmeye (ve
tartışmaları çözümlemeye) yarayan bir alet üretilse, bunu kullanmak
kimin elinde olacak? Bu güç dünyayı ne hale getirecek?

------------------------------------------------------------------------

Bu yazdıklarımın politik anlamı konusunda da bir iki kelam edecektim ama
nasılsa kimsenin fikri değişmeyeceğine göre, uğraşmaya gerek yok.

## Tevazu [Birey]

Bir çocuğun *kibri* eğlendiricidir. Kibirden rahatsız olmamız için,
kibirli bulduğumuz insanın bizden fazlası olduğunu düşünmemiz lazım.
Birinin kibrinden şikayet eden, onda özenilecek bir şeyler buluyordur,
onda sahip olmadığı bir şeyler vardır, onun onayına ihtiyacı vardır,
ilh.

Başkasındaki tevazuun nefse hoş gelmesi de, hissettiğimiz eksikliği
kafamıza vurmayışındandır. Zenginliğini gizleyenden hoşlanırız, çünkü
fakirliğimizi dert ediyoruzdur, sosyal kudretini gizleyenden hoşlanırız,
çünkü zayıflığımızı dert ediyoruzdur, ibadetini gizleyenden hoşlanırız,
çünkü ibadet edemiyor olmayı dert ediyoruzdur, bilgisini gizleyenden
hoşlanırız, çünkü cehaletimizi dert ediyoruzdur.

Tabiat olarak *tevazuya* daha yakınım, çünkü kendini ortaya çıkarmak
daha zor geliyor, insanların gözü önünde olmak. Ancak bunun ahlaken en
doğru yol olduğu konusundaki şüphelerim derinleşiyor. Kibir ve tevazu,
kolay ayrılabilecek uçlar değil.

Ortaya çıkması için iki kişinin gerektiği bütün durumlar gibi tarifi zor
iki başlık bunlar. Tevazuyu kendine ve başkalarına dürüstlük olarak
görmek eğilimindeyim, o sebeple sahte tevazu gösteren insanları,
etrafındakilerden daha iyi olduğunu düşündüğü halde, bildiği halde,
tevazu olmuş olsun diye tevazu yapanı mütevazı görmüyorum.

Aynı şekilde kendiyle ilgili dürüst fikrini, *ben falanca konuda
iyiyimdir* diye açıklayabilen insan bana kibirli gelmiyor. Herkes bir
şeylerde iyi olabilir. Bunu düşündükçe dünyanın adaletsizliğini
hatırlamıyorum. Önemli olan bu sözün içeriği, altı ne kadar
doldurulabilir, söyleyen insan hangi saikle bunu söylüyor?

Gösteriş de, sahte tevazu da kendine ve başkalarına dürüst olmamaktan
kaynaklı. Maksadımız insan avcılığı olduğunda, tevazuun kibirle benzer
sonuçlar vermesi ne kadar tuhaf.


## Mücadele Ekseni [Kavga]

*İnsanın düşmanını sevmesi gerekir, çünkü ona muhtaçtır* diyordu bugün
adamın biri. Araba dinlediğim *İngilizce vaazlardan* bir söz.

Son iki üç gündür düşmanlıkla alakalı şeyler geliyor önüme.

Eski komşuyla normal şartlar altında umurumda olmayacak bir mesele
vardı. *Ben bu işi kendi bildiğim usulle çözerim* ve *sırtınıza post
bağlayıp gezin* gibi tuhaf sözler yüzünden düşmanlığa döndü. (Ve görünen
o ki *savaşı* kazandık.) Kendimde izlediğim mücadele arzusunu murakabe
ederken, aslında mutsuzluğun önemli bir sebebinin insanın
*kazanabileceğine inandığı* mücadelelerden uzak kalması olduğunu
farkettim. Belki kadınlar için durum farklıdır ancak erkeklerin hemen
her zaman birileriyle rekabet etmesi, yenmesi veya yenilmesi gerekiyor
olabilir. Mutluluk tek başına gerçekleşemiyordur, belki de.

Bugün Watts, sanırım *sevgi* ile alakalı konuşurken böyle bir söz
söyledi. İncil'in *düşmanınızı sevin* tavsiyesinden, gerçekte ona muhtaç
olmakla alakalı olduğuna dair bir tefsir.

------------------------------------------------------------------------

Doğru büyüklükte bir kavga bulmak zor. İnsanı cezbedecek ancak bir
yandan da umutsuzluğa sevmetmeyecek kavgalar. Ne *karın ağrısı* gibi
sıkıcı, ne yeldeğirmenleri gibi anlamsız.

Modern toplum, insanın mücadele ihtiyacını futbol taraftarlığı gibi
yöntemlerle çözmeye çalışıyor ancak içinde bulunduğumuz sıkıntıdan, pek
başarılı olmadığını anlayabiliyoruz. En azından benim için anlamlı
*kavgalar* değil bunlar. (Oğlum maç seyreden baba görsün diye geçen
Dünya Kupası finalini başından sonuna seyredeyim dedim ve yarabbi, ne
kadar sıkıcı bir şey, acıdım zamanını bununla geçirenlere.) İnsanın
bilfiil spor yaptığı durumlar güzel, spor, onu yapanlar için anlamlı bir
rekabet ancak seyredenler açısından tuhaf bir durum.

İnsanların mal mülk gösteriş merakları da mücadele boşluğundan
kaynaklanıyor. *Falancanın şusu var, bizim daha iyisi olsun* en önemli
para harcama sebeplerinden biri. Modern toplum tabii ki, bunu da
destekliyor. Para harcama bir rekabet cihazı haline geldiğinde,
insanlara da *kazanmaları* mümkün olmayan bir kavga sunuyorsun. Daha
doğrusu kazanan, bu parayı *harcatan* taraf oluyor, hangi marka ve
şirket kendisinin daha *güçlü* ve *güzel* olduğuna ikna ederse, insanlar
da bu gösteriş rekabetini kazanmak için ona para yatırıyor. Ancak bunun
sonu yok, çünkü *daha iyi* ve *daha yeni* her zaman mümkün ve insan para
harcayarak bu mücadeleyi kazanamaz.

Derdimizin daha güzel kavgalar olması gerekir. *Üstünlük takvadadır*'ı
böyle anlıyorum. Medeniyetler insanları hangi eksen üzerinde mücadeleye
sokarsa, o eksen üzerinde yükselir. Müslümanın maddi medeniyet
eksenindeki kavgayı kazanarak müslüman kalması nasıl mümkün olabilir?


## İlham ve Yazar 

Bunu Risale-i Nur'da, yazarın değil, kitabın kendisi için *bizatihi
zamanın kutbu* denildiğini okuduğumda düşündüm. Büyük eser olma
*gayretinde* olanın, yazarından bağımsız bir kişiliğe bürünmesi şart
görünüyor. Homeros'un ilham perisi *Muse'lere* atıfta bulunduğu gibi,
dini eserlerin bilhassa *kriptik* olmayı seven kimisi Allah'ın ilhamına
atıfta bulunuyor.

Buna *olur* veya *olmaz* diyebilecek değilim. Ancak *kendi eliyle
yazdığını, bu Allah katındandır diyerek az bir ücrete satan* kimselerden
olma riski varsa, yazdığının yükünü omzunda taşımanın daha doğru
olduğunu düşünüyorum. Yazdığı kitaba *Allah'ın ilhamıyla yazılmıştır*
demek ve bu sayede itibar aramak, trafik polisi kırmızı ışıktan
çevirdiğinde *ben başbakanın oğluyum* demeye benziyor. Başbakanın oğlu
olmayı hakeden adamın zaten kırmızı ışıkta geçmeyeceğine, geçerse de bu
yaptığının böyle bir itibarı olmayan kimseden bir farkı olmadığına
inanıyorum. Edep sahibi kişi, yanlış yaptığında *ben falancanın oğluyum*
demek yerine, hatasının faturasını yüklenebilendir. O sebeple *ilham*
varmış, yokmuş; metni ve yazarı incelerken gerçek bir fark yaratmaz.
İnsan ilahi ilhamla yazsa da, bu ilhamdan başkalarına bahsetmesi şart
değildir.

Vahiyle ilhamın arasındaki fark da bu olmalıdır. Vahiy kendisinden
bahsedilmesini şart koşar. Bunun için de kişiye *Cibril-i Emin*
vasıtasıyla, reddedemeyeceği bir şekilde geliyor olmalıdır. Kitab-ı
Mecid'in *ben ilhamla yazıldım* değil, *ben Allah'ın sözüyüm* demesinde
de bu fark vardır. Kitap, bir yazarın arada ilhamla yazdığı değil,
kendisine geleni etrafına *okuduğu* bir kitaptır.

Yeri gelmişken ilk ayet *oku*, *eline birkaç kitap al da oku* değil,
*etrafına bunları oku* anlamına gelir ama ne hikmetse ayetten
bahsedenlerin çoğu *Kur'an'dan başka her şeyi oku* demeye getirirler.

Şahsen, ilhamlı kitapların hiçbirinde aklıma gem vuracak bir değer
görmedim. Faydalanmış olabilirim, yine de bunun sınırlı olduğunu da
biliyorum; Kitab'a bakıp secde eden başım, bu kitaplara bakıp *hmm,
olabilir ama olmayabilir de* diyor sadece.
