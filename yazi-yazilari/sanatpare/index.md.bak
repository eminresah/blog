=========
Sanatpare
=========

:date: 2014-11-23 02:18:14 +0200

.. :Author: Emin Reşah
.. :Date:   <12044 - Thu 00:33>

Sanatın para edeni mi daha makbüldür, yoksa *parayla ölçülemez* olanı
mı? Kimsenin para vermeye değer bulmadığı bir eserin, kontenjandan
*şaheser* mertebesine yükselmesi mümkün müdür? Para bir ölçü müdür,
sanatın hısmı mıdır, hasmı mıdır, nedir?

Sanat ve para iki farklı ırmak. İkisinin de kendi kuralları var. Bir
eserin *para için* ortaya konması müstakilen onu değersiz yapmıyor,
*para etmez* olmak da değersizlik ölçüsü değil.

Şahsen edebiyatın parayla olan aşk/nefret ilişkisinde, kendini *yazar*
gibi bir rütbeye yükselten insanın, yazdıklarında parayı gözetmesinden
rahatsızım. Yoksa biri yazar, biri basar, biri de para verir, ticaret
olur filan, bunlar normal.

Ortalık yere yazısını seren herkes, bir noktada *bunu kim için
yazıyorum?* sorusuyla başbaşa kalıyor. *Müşterilerim için yazıyorum*
cevabı da ortalamadan şaşmayan bir hitabı beraberinde getiriyor.
Ülkemizin yazarlarının meşhur olduktan sonra işi esnaflığa vurmaları
herhalde bundan. *Çok satmak* hedefse, tabii ki ortalamaya hitap etmek
zorundasınız.

*Derdimi anlayacak biri için yazıyorum* diyen kimsenin de derdini en
geniş kesime ulaştırmak gibi bir gayesi olabilir. Ancak onun maksadı
*derdini satmak* değildir. O sebeple edebiyat ve para sözkonusu
olduğunda, asıl kaygı *paradan öte* bir dert sahibi olup olmamaktır.
Esnaf kesiminin eleştirilecek tarafı bana kalırsa paradan öte dertleri
olmayışıdır, yoksa yazdığından para kazanması değil.
