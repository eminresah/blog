---
categories: 
    - Yazı Yazıları
tags: 
    - yorum
    - tefsir
    - etimoloji
    - Internet
    - sosyal medya
title: Yoğrum
author: Emin Reşah
date: 2014-11-23 03:52:56 +0200 
expiryDate:
dp: 
featured_image: /images/header-13.jpg
---

Biri dediydi ki _Çorum Çoğu Rum‘dan, Erzurum Arz-ı Rum'dan galat._

-----

O zaman değil de --kafam pek hızlı çalışmaz-- sonradan düşündüydüm: yorum
da yoğu Rum mudur acep?

-----

_Değildir herhalde, absürdleşme Zemin efendi_ dedim ertesinde. Çerkeslerin
Chicago şehrinin aslında _şî k'âgo_ demek olduğunu anlatmaları gibi, neymiş, at
geliyormuş, nereden geliyor, Eski Dünya'dan herhalde, Atatürk de Kent düküne,
_her iki dilde de aynı anlama gelen bu kelimenin gösterdiği kardeşlik_ tarzı
bir mektup yazmış, Güneş Dil Teorisinin başına vurduğu zamanlar…

-----

Amazon nehri de zaten _amma uzun_ kelimesinin bozulmasından,  Piri Reis
haritasını çizerken yorulmuş da, _bu nehrin adını amma uzun komak gerektürür
leventlerim_ demiş.

-----

Bu arada araştırmalarımız gösterdi ki Chicago daha çok kokmuş soğan
anlamına geliyormuş, atla alakası yok yani.

-----

Ah, derdim etimoloji dünyasında sörf yapmak değildi, *yoğrumlar* hakkında
yazacaktım.

-----

Doksanların ortalarından beri Internet denen mel'anetle teşrik-i mesai
ve kıyam-ı subhî yapmaktayım. (Yani akşamdan oturur, sabaha kadar
başında geçiririm.) Çocuktum, ufacıktım, kalas kadar oldum, kocaman
göbek, bir de ak düşmüş sakal edindim. Bu zamana kadar
insanların birbirlerine imkan ve iltifat sezdikleri her noktada
yazdıkları yoğrumların bir faydasını görmedim. Önceden --yani adımın
harfleri henüz yerindeyken-- gelen yoğrumlar “ayyy, bu yazı çok
güzel"le "lan deveoğlu, sen bizim üstadımıza nasıl öyle dersin”
arasında gidip gelirdi. Bir iki defa gerçekten faydalı yoğrum oldu,
velakin onların da fikrimde bir değişiklik yapmadığını üzülerek ifade
etmek zorundayım.

-----

Bunun bana has bir durum olduğunu sanmıyorum, yani _benim yoğrumcularım
ebleh_ veyahut benim fikirlerim çok sağlam olduğundan değil bu. Ben bu internet aleminde, iki insan evladının birbirlerini yoğura yoğura
uzlaştıklarını da görmedim. En fazla işte demokratlık ayağından, bir
Voltaire vecizesine sığınıp, anlaşamadıkları konusunda anlaşırlar. Bunun
da _defol git, seninle uğraşacak halim yok_ demekten bir farkı yoktur
gerçekte ama biraz daha usturuplu söylersiniz. Bir yandan muhatabınızı,
bir yandan kendinizi översiniz ve mevzu orada biter. Tak sepeti koluna,
herkes kendi kampına… Zaten insanların da fikir teatisi yapmak için
enerjileri giderek azalmaktadır. Yaz yaz nereye kadar kardeşim, sonunda
sizi anladığınızı düşündüğünüz fikirlerinizin benzeştiği ve bu yüzden
hemfikirane yoğrumlar üretilebilecek kişilerle takılırsınız.

-----

Sonra ne olur? Sonra bir şey olmaz. Zaman geçer. İnsanlar aynı şeyleri
düşünmeye devam ederler. Aynı şekilde uyur, aynı perdeden horlar, bazen
değişiklik olsun çarşaflarını değiştirirler.

-----

Hayat böyle akar gider. Siz de sanırsınız ki yazınca bir şey olacak.

