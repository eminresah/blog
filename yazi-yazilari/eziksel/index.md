Eziksel
=======

:date: 2014-12-30 18:40:27 +0200

.. :author: Emin Reşah
.. :date: Mon Dec  1 00:58:14 EET 2014 
.. :dp: 12922 

Bu -sel ve ünlü uyumundan kardeşseli -sal tam ne anlama gelir emin
değilim. *Tarihî* demek yerine *tarihsel* diyebiliyorsunuz, nisbet
-î'si yerine ama bir de *sorun* demek yerine *sorunsal*
diyebiliyorsunuz ve bu *aslında sorun olmayan sallamatif sorun*
anlamına geliyor bende.

Bu eke çocukluğumdan beri soğuğumdur. Mecbur kalmadığım müddetçe
kullanmam. Zorunsal durumsallarda ancak. Çirkinliği bir tarafa,
Türkçe'nin asker ve bürokrat elinde idam edilmesini temsil eder. Bizi
Arap ve Fars dilinin boyunduruğundan *kurtarıp* Moğol, Yakut ve Sogd
dillerinin uçsuz bucaksız bozkır kokan özgürlüğüne kavuşturan asker ve
bürokrat eliyle idamını.

Alıştım gerçi. Her duyduğumda aklıma bu kadar edebiyat yapmak gelmiyor
tabii. Yoksa ölürüm. Neme lazım. İnsan uğruna ölecek başka konular
bulmalı. Kelime bile değil, ek için ölünür mü?

Velakin son zamanlarda farkettiğim şu: Ben bu eki hala *onların*
görüyorum. *Onların* yani Kemalist/modernist veya Kemalsel/modernel
*efendilerin.* O sebeple adı veya namı İslamcı, müslüman veya buna
benzer karabudundan birinin dilinden bol bol -sel ve -sal duyduğumda,
uyanan his, hadi *açıksal* ifade edeyim, *efendilerine kuyruk sallayan
köpeksel* hissi.

Mecbur kaldığım, kendimi *yazarsal bir arkaik* hissetmemek için
kullanmaya mahkum ettiğim zamanlar vaki. Velakin İslam adına ahkam
keserken, kendimi daha modern göstermeye çalışmaktan haya
ederim. Kendimi onların dilini anlıyormuş ve onların dilini
konuşuyormuş ve bir takım alafranga terimlere mukabil yamalak
tercümelerini kullanarak *özgürleşmiş* saymaktan haya ederim. Bu dil
iflas etmiş olabilir ama tabutunun çivilerini -sel -sal -sel -sal diye
çakmayacağım.

