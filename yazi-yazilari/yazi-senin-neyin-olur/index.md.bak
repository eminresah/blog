======================
Yazı senin neyin olur?
======================

:date: 2014-11-23 02:18:14 +0200

.. :Author: Emin Reşah
.. :Date:   <12074 - Sat 01:17>

Para kazanma aracın mı? Sevgilin mi? Dostun mu? Sırdaşın mı? Yoldaşın
mı? Kanaviçen mi? Kaldıracın mı? Örtün mü? Fenerin mi?

Yazı senin neyin olur?

Bu sorunun cevabı insanın *yazı kariyerini* belirliyor. Benim yazıya
bakışımla, hayranlarından gelen fotoğrafları paylaşan *yazarın* yazıya
bakışı aynı değil, yazı benim kimseyle değişmeyeceğim dostum, onu
satmam, o beni satmadığı sürece kimselere bırakmam. Kimseyi yazıyla
arama sokmam, falancanın beğenisi, filancanın ödülü, fişmekanın
eleştirisi yazıyla olan dostluğun yanında ikinci, üçüncü, beşinde planda
kalır.

Yazı şirket ortağım değil, egomu tatmin ettiğim bir merdiven değil, daha
çok okunduğunda bana gerçek bir faydası yok. İnsanlara ulaşmak da,
yazının kendisiyle bir bağ kurmanın yanında tali bir konu, zamanımızda
insanlara ulaşmanın en iyi yolu yazı değil, yokuş yukarı bir faaliyet
insanlara yazıyla ulaşmak. Mesela karikatürler çok daha kolay ulaşır
insanlara.

Yazı benim hem dostum, hem sırdaşım, hem öğretmenim. İnsanın dostuyla
ticaret yapması, ya ticaretine, ya dostuna mal olur.
