===========
Yazı Yazısı
===========

:date: 2014-11-23 03:41:51 +0200

.. :Author: Emin Reşah
.. :Date:   <11974 - Thu 14:24>

Yazı yazmayı seven adamlar, konu sıkıntısına düşünce yazı hakkında
yazar. Konu sıkıntım olduğundan değil de, yazı hakkında yazı yazan bu
adamlar hakkında yazacağım için dolaylı yoldan yazı yazısı yazmış
olacağım.

Yeryüzünde varlığının önemini abartmayı sevmeyen meslek grubu var mıdır
bilmiyorum. *Ya olmasaydınız* diye doktorlara sorsanız öleceğimizi,
mimarlara sorsanız kümeste yaşayacağımızı, mühendislere sorsanız taş
devrine döneceğimizi, hakimlere sorsanız birbirimizi doğraayacağımızı,
avukatlara sorsanız hakimlerin bizi doğrayacağını, ekonomistlere
sorsanız saçıp savuracağımızı, işletmecilere sorsanız iflas edeceğimizi,
lağımcılara sorsanız lağımda yüzeceğimizi söylerler. Ben bunlardan bir
tek lağımcılara inanırım, diğerleri hakkında şüphem var.

Peki, yazarlara sorsanız ne derler?

Kendimi yazar kabul etmeye çalıştım ama *ben olmasam şöyle böyle
olurdunuz* diyecek bir tehlike göremedim. Ben yazar olsam *ve olmasam*,
siz gayet güzel yaşamaya devam edersiniz bence, başınıza kötü bir iş
gelmez.

Neden yazar milleti bu kadar önemli bir iş yapıyormuş gibi duruyor o
zaman? *En barbar kabileler hariç tüm milletler kitaplarla yönetilir*
diyor mesela adam, kitap varsa, onun bir yazarı da vardır, ergo yazarlar
yönetmektedir tüm dünyayı.

Eskiden bütün meslekler, aynen kıtaların milyonlarca sene önce birleşik
olduğu gibi yekvücutken, yani bir adam hem hekim, hem hakim, hem
fizikçi, hem *feylesof* olabilirken, yazmak gerçekten önemliymiş. Çünkü
yazan adam bunu eliyle yazarmış, bizim gibi klavyeyle değil ve bu
yazılanlar elle çoğaltılırmış, bizim gibi ışıklı harfler dünyanın dört
yanına anında ulaşmazmış. Onun için bizimki gibi faydası olmayan yazı
yazılmazmış, yazmanın bir kıymeti varmış, yazar da hayli nadirattan,
elmas gibi bir şeymiş.

O kitaplar için dünyayı yönettiğini söyleyebilirsiniz, ancak
zamanımızdaki kitapların pek çoğu kendini yönetmekten aciz adamların
yazdığı üfürmeler. Nasıl olacak da dünyayı yönetecek, hayret.

Adamın yaptığı ortalama adamı gıdıklayacak bir konu bulup, üçyüz sayfa
okuru sıkmayacak cümleler kurmak. Bunu da hayatta hiç rastlamadığımız
şekilde aynı kahramanın kuyruğuna takılıp yapmak tabii. Neden tırt
romanların (ve filmlerin) hepsinde iki zıt karakter bulunur? Çünkü o
ikisini başa koyunca zaten ağız dalaşı bile yapsalar yüz sayfayı
kurtarırsınız. Neden karakter sayısı sınırlıdır ve her şey aynı
kişilerin başına gelir? Çünkü karakter sayısı arttıkça yazması da,
okuması da *lineer* olarak değil, neredeyse *üstel* olarak zorlaşır. İki
kişinin hikayesini anlatmak 200 sayfa tutuyorsa, üç kişininkini anlatmak
800 sayfa, dört kişininki 1600 sayfa tutar.

Her neyse, diyeceğim o ki zamanımızda yazı yazmak kolaylaşmış ve bu
sebeple de önemini kaybetmiştir. Abartmanın lüzumu yoktur. Çocuklarımız
değilse de torunlarımız *kitap* kavramıyla hiç tanışmayacak, biz şimdi
kalaycıları nasıl hatırlıyorsak, onlar da yazarları öyle hatırlayacak.

Bunun sebebi de en başta teknolojik. İnsanların yazma ihtiyacı giderek
azalıyor, yazıya ilgi de aynı oranda azalıyor. Bu yazıyı buraya kadar
okuduysanız, bir azınlıkta olduğunuzu da zaten biliyorsunuz demektir. Bu
yazı bir adamın muz kabuğuna basıp düşmesini konu alan otuz saniyelik
bir videonun milyonda biri kadar ilgi görmez.

Derler ki, Lao Tzu herkesin okuma öğrenmesine karşıydı, çünkü insanların
okuduklarının etkisiyle şahsi tecrübeyi gözardı edeceklerini düşünürdü.
Benzer bir düşünce Eflatun'da da mevcuttu ki diyalog yazmış ve okuru da
bir ölçüde konuya dahil etmeye çalışmıştır. Şems'in Celaleddin'in
kitaplarını havuza atmasındaki hikmetin bir kısmı da bu olsa gerektir.
Hatta derler ki Hz Ebubekir de Kur'an'ın iki kapak arasında toplanması
ilk teklif edildiğinde, belki de benzer bir fikirle, sözün yazıya
aktarılmasının *tehlikeli* olması sebebiyle pek istekli olmamıştır.

Zamanımızda yazının yorumlanması gereken ve bu sebeple ister istemez
subjektif bir katkı bekleyen bir ortam olduğunu unutma meyli mevcut.
Yazınca oluyor, bitiyor, her şey anlaşılıyor gibi. Halbuki en sınırlı
iletişim ortamlarından biri, öyle olduğu için günlük hayatı aktarmaya
çalıştıkta yeni semboller kazanmış, önce noktalama işaretleri,
şimdilerde emoticon'larla zenginleşmek *zorunda* kalmıştır. Yine de
yeterli değildir, çünkü konuşma dili bile hayatı tam olarak
aktaramazken, kağıt üzerine dökülmüş sembollerin nasıl olup da size
bilmediğiniz bir şeyi öğretebileceği hayli kaygan bir tartışmadır.

Buna rağmen yazarlar kendilerini dünyanın en kremalı kısmı gibi görmekte
ısrar eder. Kültürün ve insanlığın bekçisi, hayatın ve hakikatin
müfessiri, oluş sırrının varisidir./Ben olmasaydım/ cümlesi kurmaz, *ben
var olayım diye* cümlesi kurar. Bütün meslekler yazar yazısını
yazabilsin diye varolmuştur, onun için o olmasa, diğerlerinin de
olmasına gerek yoktur.

Miadı dolmuş ve ölüme gün sayan mesleğin sonu hiç bir yazarın
aktaramayacağı kadar trajik.
