================
Tahrir Kaşıntısı
================

:date: 2014-11-23 02:18:14 +0200

.. :Date:   12715

İnsanın okuyacak kitap bulamayışının sonu: *Okuyacak kitap bulamıyorsan,
okumak istediğin cinsten bir kitap yaz.*

Peki okumak istediği cinsten bir kitabı, kendinden başkasının
anlamayacağını düşünüyorsa, mesela, ne yapmalı? Sırf kendi için mi
yazmalı, yoksa *bir miktar* fedakarlık gösterip, iyi olacağını
düşündüğü, insanların da okuyacağı cinsten bir kitap mı yazmalı?

Hem kitap yazmak ne demek? Saçma bir faaliyet. Giderek daha tuhaf
gelmeye başladı. Yazdıkça, yazının değilse de, bunlara belli isimler
vermenin, toplamanın, satmanın, birbirine tavsiye etmenin, hediye
etmenin, önem vermenin, hayatını değiştirdiğini iddia etmenin
manasızlığı gözümde büyümeye başladı.

Yazı belki de varolmak için bize ihtiyaç duyan bir organizma. Daha
doğrusu kelimeler öyle. Belli dillere de böyle bakabiliriz. Biz sadece
dillerin bünyesinde yaşadığı okyanus cinsinden bir *çevreyizdir* belki
de. Tek yaptığımız, kelimelerin üremesi için uygun bir ortam sağlamak.
İnsanın nasıl konuşmaya başladığı, nasıl olup da sadece bir dile maruz
kalarak konuşmayı öğrendiği bir muamma. Belki insan zihninin bir
özelliğinden çok, dilin uygun ortam yakalamasıyla alakası vardır. *Bize
konuşmayı öğreten dilin ruhudur* belki.

İşte bu yukarıdaki paragraf size ne kadar saçma geliyorsa, edebiyat nam
karınağrısı da bana o kadar saçma geliyor. İnsanın halleri, her zaman
için, en vahşi ve kabasından, en incesine dek, bir ilgi, bir öğrenme,
bir anlama ve anlatma konusu değil mi? Bunların bazısını diğerlerinden
ayırmaktaki anlamsızlığı göremiyor muyuz?

Bir ara, en doğru ve faydalı kitapların yemek kitapları olduğunu
düşünüyordum. İnsana doğrudan fayda sağlayan, gerçekten işine yarayacak
tek kitap belki. Kalın kitapların arasından geliyorum. Onların bazısının
da ne kadar faydalı olduğunu bilirim ancak en çok insana, en önemli
faydayı sağlayan şey yemek kitapları.

Ama o da ne? Bu edebiyatın konusu değil. Yemek kitapları hiçbir
edebiyatçının, edebi incelemenin veya uyduruk kelimelerle kaşınan bir
takım kafademisyenlerin ilgisini çekmiyor. Neden? Çünkü insan ruhunun
aşk karşısındaki açmazlarını veya ölüme bakan insanın saçmazlarını yemek
kitaplarında bulamazsınız. Yemek kitapları fazla heyecanlı değildir.
Eğlendirmez. Yalan uğruna insanların dakikalarını çalmaz. Çünkü yemek
kitapları *doğrucudur.* Edebiyatın en sevmediği cinsten. Bir de
mühendislik kitapları var, onları da sevmezler çünkü onlar da doğrucu.
İyi edebiyatçı olmak için yalan söylemek şart. Ben de doğrucuyum.
