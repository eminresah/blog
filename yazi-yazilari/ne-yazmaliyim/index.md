==============
Ne yazmalıyım?
==============

:date: 2014-11-23 02:18:14 +0200

.. :Author: Emin Reşah

Bu konu veyahut *yazının anlamsızlığı* denen başka bir konu, hemen her
zaman aklımdan geçirdiğim ve neticesine ulaşamadığım mevzular. Ne
yazmalıyım, sadece konu olarak değil, tür olarak da beni meşgul eden bir
soru. Derdimi roman olarak mı anlatsam, hikayelere mi başvursam,
denemelere devam mı etsem, yoksa şiir olarak sunmaya mı çalışsam?

Roman yazmak istediğim oluyor, çünkü denemede, bir meselenin bağlamını,
siyak ve sibakını vermek her zaman kolay değil. Ayrıca insanların
hayatında gayet önemli olan ancak yazıya döküldüğünde önemsiz görünen
pek çok konuyu da romanda işleyebilirsiniz. Bununla beraber roman
neticede ticari bir üründür, satılmak için yazılır ve para kazanmak
romanın önemli amaçlarından biridir. Bense yazıdan para kazanmaktan fobi
mertebesinde korku duyuyorum.

Hikayelerin de siyak ve sibak derdi olabiliyor ama meseleleri
somutlaştırıp aktarmak daha kolay. İnsanlara düşünecekleri, tahayyül
edebilecekleri somut hikayeler sunmak, soyut, havada bir takım laflar
etmekten daha etkili geliyor. Bununla beraber hikaye formunun *alıp
başını gitmek* gibi bir problemi var, en azından ben oturup yazdığımda
eğer kurgusunu önceden yapmadıysam ve kendimi araştırmak için
yazıyorsam, hikaye düğüm noktalarından değil, birbirine ekli ilmeklerden
oluşuyor. Bir bina gibi değil, örgü bir şal gibi. Yumuşadıkça hikayeyi
ne için anlattığımı keşfetmem zorlaşıyor. Kurgusu belli hikayelerse
yazarken keyif vermiyor, okura hokkabazlık yapmak, onu eğlendirmek,
*hoşça vakit geçirtmek* değil zira derdim. Hikaye yazarken de değil.

O sebeple denemeler kalıyor geriye ama onların da soyutlaşmaya temayülü
var. *İtiraz edilemezlik* kaygısı eskiden bu soyutluğun sebeplerindendi,
yani *öyle bir şey söyle ki, hiçkimse itiraz edemesin* tarzı bir
düşünce. Bununla beraber itirazdan kaçmanın da anlamsızlığa doğru bir
meyli var. Somut örnekler vermek, yazıyı daraltabilir ama yazdığı konuya
hiç misal bulamayan adamın da ne dediğinden kendisinin de haberi yokmuş
gibi geliyor bana. Matematikle uğraşacaksak, yolu laf üretmek değil, çok
daha estetik ve etkili yolları var.

Bir de masallar var tabi, dışardan bakıldığında kolay görünen ama en çok
zorlandığım. Bunları da sanırım iki yaşındaki oğluma mektup yazar gibi
yazmalıyım, *bir zamanlar bir kral vardı ve her biri farklı renkte yedi
kuşu vardı*. İki yaşındaki birinin ne anlayacağını düşünmek zorluyor ama
muhtemelen yazdıklarımı herkes kadar anlıyordur.

Bu türlerin her birine farklı imzalar atmak istiyorum, farklı yerlerde,
farklı isimlerle biriktirmek.
