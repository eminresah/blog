---
title: "Bayan Çedar'ın Son Günü [Hikaye]"
date: 2018-09-15 19:01:33
expiryDate: 2019-09-15 19:01:33
dp: 14307
featured_image: "/images/header-28.jpg"
images: ["/images/header-28.jpg"]
published: true
tags: [hikaye]
---



Bayan Çedar sabahın ilk ışıklarından kendini korumak için yastığa gömüldü. Gece
temizlemediği makyajı yastıkta Rorschah izleri yaparken, telefonun titremesini
hissetti. Yastığının kenarından aldı, mesajlarına baktı. Okunmamış sekiz
mesajını okumaya başladı.

Gününe her zamanki gibi sevgilisinden gelen mesaja, o gün ondan ne
isteyebileceğini düşünerek başladı. Bugün basit bir *gül* mesajı göndermişti, ne
sevgi sözcüğü, ne bir şey, *bunun da miadı doluyor* diye aklından geçti,
Facebook'unu açıp gezindi. Saat 8'e 3 varken, az sonra çalacak alarmının
stresiyle doldu. *Ne giysem, geçen aldığım bluzla kombin yapayım* dedi kendi
kendine. Facebook'ta bir iki *layk* bastı, *şu aptal kadın kocasından ayrılsa da
sussa artık* dedi, bir arkadaşı akşam görüşmek istemişti... Bluz uygun olur mu,
yoksa bu salağa daha gösterişli bir şeyler mi giysem* dedi.

Makyajını temizleyip, yeniden yapması, giyinip, eline akşamdan kalan çöreklerden
alıp arabasına atması, kadınların kendilerinden emin olduğu zamanlardaki o
sessiz beceri ve seri profesyonellikle 15 dakika sürdü. Arabasının camında
yağmurdan ıslanmış bir gül, gülün üzerinde mürekkebi birbirine karışmış bir
*akşama görüşeceğiz* yazısı gördü. *Hangisi bıraktı acaba* diye düşünürken,
*amaaan* dedi. Hemen gülün fotoğrafını çekip, yakın arkadaşı Gülden'e gönderdi.
*Ahaha, benimkiler erken çalışmaya başlamış şekerim.*

Gülü camdan aldı, yan koltuğa bıraktı, *sabah 9'a toplantı koyan müdürün* gelmişine
geçmişine saydırarak kontağı çevirdi. Arabayı parktan çıkarması hemen hemen
makyajını tazelemesi kadar sürdü, müdürün yanına bu kadar yakın parkeden
komşusunu da ekleyerek saydırmaya devam etti. 

*Araba, yeni bir araba...* 

*Benim Nurten'den neyim eksik, onun sevgilisi geçen doğumgününde araba hediye
etti, bizimkiler de ancak incik boncuk alsın.*

Trafik ışıklarına denk gelince, kuaförüne hemen bir mesaj attı, *saat 3 gibi
geleceğim canım.*

*Tmm cnm* mesajını aldığında arkasından bir korna duydu ama aldırış etmedi.
*Dallama* dedi. *Bu dallamalar yüzünden bu haldeyiz, benim dallamalar da böyle*

Bir sonraki ışıkta sevgilisine mesaj, iki gülücük, iki öpücük, *akşam buluşur
muyuz canım?* 

*Bu akşam biliyorsun toplantım var* 

*Kiminle*

*İş toplantısı*

*Hmm* deyip bir asık surat yolladı. 

*Demek toplantın var hayvan herif* diye geçirdi içinden. *Ben varım ve toplantın
var, kesin sekreteriyle kırıştırıyor bu, kesin, kesin* Gülün ondan gelmediğine
emin olmuştu. Olsa şimdiye yılışır, akşam beraber geçirmek için yaptığını söylerdi. 

*Emin mi acaba?* diye düşünürken yeniden bir korna. Bu seferki uzundu da, camı
açtı, kafasını çıkarıp arkaya baktı, söylenir gibi yaptı ama içinden aslında
sevgilisine sövüyordu. *Emin mi acaba?*

Gülün Emin'den geldiğine emindi. *Mesaj atmayayım da, o söylesin gidince* dedi.
Emin hem komşusu, hem iş arkadaşıydı. *Sabah giderken bırakmış olmalı, sonunda
itiraf edecek bana aşık olduğunu.*

Otoparka girerken Emin'e ne diyeceğini düşünüyordu hala. *Yedekte bulunmasında
fayda var, çocuk bilgisayardan falan da anlıyor, arada işim düşebilir*

Bayan Çedar, erkeklere ne tam evet, ne tam hayır demek konusunda uzmanlığını
sergileyecekti. Yıllardır, *sevgili biriktirmek* konusunda özel bir ihtisas
yapmış, kendisine en çok *faydası* olanı *kadrolu sevgili* yapmış ama
diğerlerini de asla küstürmemişti.

*Erkekleri küstürmeyi sevmiyorum* derdi dostları arasındayken, uzun bir kahkaha
atardı sonra. *Beni çok seviyorlar, onları üzmeye hakkım olmadığını düşünüyorum.* 

Toplantıya giderken, asansörde Facebook'ta bir yavru köpek fotoğrafı gördü.
*İşte bu bakış, bunu denemeliyim* dedi, aynada biraz yüzünü, bakışlarını denedi.
Kendini masum, muhtaç bir köpek yavrusu gibi gösterme konusunda çalışmalıydı.
*Erkeklere ne kadar muhtaç görünürsen, o kadar iyi* dedi. Kapı açıldığında hala
asansörde aynaya dönmüş, nemli göz yapmaya çalışıyordu. 

Toplantının yarısında girdi, *böyle daha iyi oluyor, herkesin ilgisini toplamış
oluyorsun.* Emin'in karşısına geçti ve hafif bir gülücük gönderdi ama adamın
aklı toplantıdaydı, görmemiş gibi yaptı. *Bu çocuğun bu dalgın hallerini
seviyorum, tam benim tipim aslında*

Sunumun sonunda müdürü kendisine bir baş işareti yaptı. *Uzun zamandır sizi
toplantıların başında göremiyoruz* diye söze girdiğinde, *her zamanki yavşaklık*
diye içinden geçirdi. Biraz önce asansörde çalıştığı bakışlarını takındı,
*biliyorsunuz, çok zor günler geçiriyorum, çok özür dilerim* 

Adam konuşmaya devam etti. Sinirli olduğu belliydi, her sözünün sonunda *bu da
kesin iktidarsız, karısı da bunu aldatıyordur kesin* diye bir cevap veriyordu.
*Bir daha olmayacak efendim, gece 2'ye kadar çalıştım bu sunum için* dedi. Müdür
*hangi sunum?* dedi, *pardon, yani, yarınki sunum*

*Tamam, yarın göreceğiz o zaman* dedi. *Genel Mühendislik'in satış müdürünü de
bağla artık, ne yapıyorsan* dedi, gülerek. *Onu da halledeceğim, bir arkadaşımın
tanıdığı çıktı, bir şey çıkar mı diye bakıyorum* dedi. 

Kübiğine döndüğünde, ensesinden başlayan ağrıyı hissetti ve çekmeceden bir Majezik
aldı. Sabah bıraktıkları çay soğumuştu, ilaç için bir yudum aldı ve çayı
çaycının kel kafasına döktüğünü hayal ederek, tıslayarak sövdü. Emin'e dönüp
*bana bir çay söyler misin canım?* dedi. 

Emin şaşırmış gibi baktı, *çaycı 130* dedi sadece. 

*Triplere bak Allahım, o gülü bırakırken de böyle miydin?* dedi içinden.
Bozuntuya vermedi.

Ertesi günü şirketin satış kanallarıyla ilgili bir sunumu vardı. *Yeni hedefler,
yeni hedefler* dedi içinden, slaytları hazırlıyor, renkleri değiştiriyor,
fontları büyütüp, küçültüyordu. *Aptal makine, çok yavaş ya* diye söylendi bir
ara. Yemeğe daha bir saatten fazla olduğuna inanamıyordu. 

Müdürünün odadan uzak bir yerlerde olduğundan emin olup, elini telefona attı.
Facebook. *Nurten'in sevgilisi yine ne almış, bu bücürün böyle zengin adamlarla
çıkmasına çok şaşırıyorum yaa* diyerek bir kaç fotoğrafını laykladı.
Arkadaşlarının mesajlarına baktı. Erkmen meselesini çözmem lazım, ya bana araba
alsın, ya da ben araba alacak bir sevgili bulayım artık, dedi. Bir selfie çekti,
altına *sevenlerin sevdiğini belli etmesi için ne kadar güzel bir gün* yazıp
gönderdi. 

Tuvalete gidip, biraz aynanın karşısında oyalandı. Sabah asansörde çalıştığı
bakışa biraz daha çalıştı. *Çok mu zayıf görünüyorum?* dedi kendi kendine.
*Hayır, hayır, arabamın bozulduğunu söylesem şimdi Erkmen'e* dedi. *Hem o neden
bugün toplantı dedi* diye tekrar sinirlendi, *hayvan herif, ben azıcık açık
giyinsem hemen bir laf sokmaya çalışır, kendini kim sanıyor.

Yemeğe birkaç dakika kadar sevgilisi aradı. *Canım çok yoğunum, seni az sonra
arasam* dedi ona. Biraz da Instagram'a baktı, sonra twitter'daki bunalımlı
tiplere baktı, *ayh, burası da cenaze evi gibi, ne kadar abaza varsa toplanmış*
deyip kapattı.

Yemekten sonra Erkmen'i aradı. *Canım, çok yoğundum biliyorsun, yemekte de
aramak istemedim, birsürü aptal insan işte* diyerek başladı konuşmaya. Adam buna
*hııı* derken, *biliyor musun, sabah arabam bozuldu, komşum var ya, Emin, ondan
yardım istedim, artık iyice kendini bırakmaya başladı yani* dedi. Adam yine
*hıı, evet* diye cevap verdi.

*Akşam seni görmek istiyordum, ellerini çok özledim* dedi, adam yine *bu akşam
toplantım var* dedi. *Ben de katılsam keşke o toplantıya* dedi. *Hahha, çok iyi
olur, buradaki arkadaşlarla da tanışmış olursun* dedi adam. Sesindeki alaycılığı
sevmemişti, *beni ne sanıyor, çok mu meraklıyım onun aptal arkadaşlarını
tanımaya* dedi, içindeysen. 

Erkmen küçük bir tekstil şirketinin sahibiydi, evliydi ama etrafındaki bütün
kadınlar karısından ayrılmak üzere olduğunu biliyorlardı. *Çocuklarını çok
sevdiği için* bunu erteleyip durduğunu anlatıyordu, tabii ne çocukların, ne
karısının bu boşanma konusundan haberi vardı. 

Bayan Çedar, yemekten sonra odasına dönerken *kattaki kızlardan* biriyle
karşılaştı. *Aaa, Zeynep, nasılsın canım?.* Kızın annesi çok güzel kahve falı bakıyordu, ayak üstü ona bir kahve
içmek istediğini söyledi. Kız da akşama davet etti. *Sevgilimden bir telefon
bekliyorum canım, ama o yavşağı bıraksam iyi olur mu diye soracaktım zaten
annene* dedi. *Bu akşam gelirsen, bizim Lütfiye teyze de gelecek, cinci Lütfiye
teyze* dedi kız. *Cinci mi?* dedi, hem şaşırıp, hem gülerek. *Evet, kadının
cinleri varmış, büyü falan da yapıyor, sevgilin konusunda sana yardımı olabilir*
dedi kız göz kırparak... *Tamam, geliyorum akşama* dedi, *o yavşağa hakettiği
bir şeyler yaparız* dedi. 

Kuaföre bir mesaj atıp, o gün gelemeyeceğini söyledi. *Sevgilim olacak alçakla
ilgili başka işlerim var, hahahaha* dedi. Kuaför, *tabii abla, ne zaman
istersen* dedi. Biraz daha Facebook karıştırdı, müdürü saat 4 gibi çıkardı,
kendisi de onu bekleyip eve gidecekti. 

Müdürün çıkışını beklerken, Genel Mühendislik'in Satış Müdürü Serhat'ı arayıp,
*biraz profesyonellikten zarar gelmez* tarzı konuşmalarından yaptı. *Pezevenk
müdür, beni bu adama pazarlamak istiyor* diye düşündü, *sonunda ne var, sonunda
senin için promosyon, benim için ne?* 

Müdürün çıktığından emin olmak için odasına gitti. Çıkmıştı. Telefon edip Serhat
beyle yaptığı konuşmayı anlattı, *odanıza geldim ama bulamadım, bu adam biraz
inatçı, uzun vadeli sözler istiyor indirim için* dedi. *Sen halledersin* dedi
müdür, arabada olduğunu anlamıştı.  

Masasında hala çalışan Emin'e, *şu makineyi teknik servise götürmek istiyorum
artık* dedi, *nesi var?* dedi Emin. *Çok yavaşladı, virüs falan var herhalde*
dedi kadın. *Yeniden kurduracağım, yarınki sunum da geçsin de* dedi. Emin'in
ekranında biriyle mesajlaştığını farketti, *hmm, kim o Elif?* dedi gülerek. Emin
sırıttı, *uzak bir arkadaş* dedi Emin, *ciddi bir şey değil.* *Kızardığına göre
ciddi* dedi göz kırparak. *Hadi hadi, kimseye söylemem.* *Valla ciddi değil*

Gülerek masasına döndü, toplanmaya başladı. *Senin böyle geç gelip erken çıkmana
bir şey diyen yok mu?* dedi Emin, safça. *Müdür beyden izin aldım* dedi,
*öyledir eminim* dedi Emin.

*Bu salak da bir ukalalaştı son zamanlar. Sanırım gül onun da değil, kim acaba
bu gizli aşık, akşam sorayım cinci teyzeye.* 

Giderken *kattaki kıza* akşam ne istediğini sordu. *Annem bir şeyler
hazırlamıştır* dedi kız, *zahmet etme.* *Yo canım, ne zahmeti, ben bir şeyler
getiririm.*

*Bu cinci teyzeye bir şey lazım mı, nasıl yapıyor?* dedi. 

*Biraz değişik bir insan. Görünce belki seversin.* 

*Benim hıyarla ilgili bir şey lazım mı, özel eşya falan?* 

*Özel bir şey varsa getir bence, geçen bir kadına bağlama büyüsü yaptı da, kadın
adamın çamaşırlarını getirmişti diye hatırlıyorum. Mum eritip üstüne döküyor,
sonra bir şeyler okuyup, kıyafetle...*

Daha fazlasını dinlemedi Çedar hanım. Kız heyecanlı heyecanlı bir şeyler daha
anlattı, *hıyarı* kendisine bağladığında neler yaptıracağını düşündü biraz.

Kızın konuşması bitince *tamam canım, bir şeyler var, özel bir şeyler* deyip göz
kırptı. Erkmen geçen geldiğinde iç çamaşırı kalmıştı, karısı arayınca aceleden
öylece pantalonu giyip gitti, sallaya sallaya. O günü hatırlayınca güldü yine
kendi kendine.

Eve gitti, kendine bir kahve yaptı, *kirli sepetinden* Erkmen'in boxer'ını aldı.
*Cinci Lütfiye'ye* giderken bir pasta almak istedi ama fiyatları görünce yarım
kilo kurabiyenin yeteceğini düşündü. *Zaten yapmışlardır bir şeyler* dedi.

Kızın evine girdiğinde annesi ve tanımadığı iki kadın salonda oturuyordu.
Kadınlardan biri gözlüklüydü, gözlüğünün bir camında bant vardı ve tek gözüyle
ona uzunca baktı. Zeynep gelip *Lütfiye teyze* dedi, Bayan Çedar Lütfiye
teyzesinin elini öptü, diğer kadına gelince, *komşumuz Zehra abla* dedi, kadının
ayağa kalkmaya niyeti yoktu, sarılmayıp sadece elini sıktı.

*Hanım kızımız güzelmiş* dedi Lütfiye, *kocan var mı?* 

Konuya bu kadar doğrudan girmesini beklemiyordu. *Yok, sevgilim var* dedi.
*Maşallah maşallah. Yakında bir yol olur inşallah, o yollar çatal olur, seni
göğe uçurur inşallah* dedi. Kendi kendine konuşmaya devam etti, mırıldandı,
mırıldandı. Kadının gören gözü de kayıyor gibiydi, buruşuk suratı yarıdan
yarılmış gibi gülümsedi.

Zeynep'in annesi kahveleri getirdi. *Lütfiye teyze çok iyi fal bakar, kahveyi
içmeden önce besmele çekin* dedi. Lütfiye teyze hala ara sıra kayan gözüyle
Bayan Çedar'a bakıyordu. Arada bir mırıldanıyor, arada bir tek gözüyle sağa sola
bakınıyordu. Dilini çıkarıp yalanarak kahvesini içti, ters çevirip sehpaya
bıraktı.

Bayan Çedar da kahvesini içtikten sonra sırıtarak kahvesini çevirdi, üç kere
besmele çekip, ters çevirip masaya bıraktı. Lütfiye teyze eline bir tesbih
almış, gören gözünü yummuş içinden bir şeyler okuyordu.

*Su getir yavrum* dedi mırıldanarak. *Kızımızın ahvaline bakalım.*

Bayan Çedar bunun *okunmuş* bir su olduğunu sandı ama şeffaf bir kase içinde
bildiğimiz su gelince şaşırdı. *Suya mı bakıyorsun teyze?* dedi, sormaya korkar
gibi. *Evet yavrum* dedi, *suya da bakarım, dumana da*

Lütfiye teyze *şu perdeleri kapatın* diyerek güneşin girdiği taraftaki perdeleri
kapattırdı. Işık kesilince cebinden ufak bir şişe çıkardı, suya birkaç
damla bıraktı. Mürekkep lekeleri dalgalanarak suya karışmaya başladı. Yaşlı
kadın bir yandan suya bakıyor, kaçırmak istemediği bir filmi izler gibi takip
ediyor, bir yandan da dışına taşarak dualar ediyordu. *Elem... azem... dilem*
diye kelimeler duydu. Bayan Çedar'ın içini bir korku bürüdü ve çantasından
çıkarken atıverdiği başörtüsü aklına geldi. Çıkarıp yarım yamalak bağladı. Hava
kasvetli bir dalgayla titremeye başladı.

Az sonra kadın mırıldanmayı kesti ve *kızım, önün açık, bahtın açık, yolun
açık... Yüzünü gören cennete, yüz çeviren cehenneme, dört vakte kadar, dört gün
veya dört hafta içinde çok güzel bir kısmet görünüyor kızım, aferin kızım
sana...* demeye başladı. Bunları trans halinden çok ezberden okuyor gibiydi,
suya bakıyor ve kendi kendine konuşuyor gibi.

Yaşlı kadın sustu. Zeynep o sıra gelip kadının kulağına bir şeyler söyledi.
*Bağlanacak mı varmış, tamam kızım, bağlarız evelallah, bizim bağımızdan, Amer,
Sauk ve Duak'ın bağından kimse kurtulamaz, ölüyü bile diriltip getirir karşına*
dedi. Kadın gençleşmiş, kırışıkları azalmış gibiydi.

Zeynep gelip *versene, ne getirdin?* dedi. Çedar anlamadı başta, *ne getirdim?*
der gibi baktı dik dik, sonra *haa* diyerek elini çantasından çıkardığı bir
naylon torbaya attı. *Bunu verebilirsin* dedi. Zeynep torbanın düğümünü açıp,
içinden siyah bir boxer çıkardı, *buymuş* dedi, *bağlanacak adamın çamaşırı.*

Yaşlı kadın gözünde bir ışıltıyla baktı. Bundan zevk alır gibi, tıslayarak, *mum
getir* dedi. *Şu suyu da değiştir*

Kızın suyu lavaboya döktüğündeki sesi duydu, mürekkepli suyu bir şelale gibi
dinledi. Biraz sonra elinde mum ve kaba su doldurmuş olarak tekrar geldi.
*Perdeleri kapat* dedi, biraz önce güneş girmeyen taraftakiler yarım açık
kalmıştı, onları kapattı. Söylenmeden kapıyı da kapatıp geldi. Karanlık olmuştu.
Lütfiye teyze cebinden bir çakmak çıkardı, mumu yaktı. Bir de ufak siyah bir
torba çıkardı, içinden kararmış kirli bir mendil, bir para, biraz soğan kabuğu
çıkardı. Soğan kabuklarını suya bıraktı, ileri geri gidip gelerek dualar okumaya
başladı. Bayan Çedar giderek rahatsız hissediyordu kendini, yaşlı kadın suya
doğru geğirir gibi hareketler yapmaya başladı, verdiği donu önündeki sehpaya
koyup açtı. Orta yerine biraz mum damlattı, elini suya bandırıp yumuşak muma
bastırdı. Bunu iki defa daha tekrar etti ve her defasında mırıltıları biraz daha
yükselir gibi oluyordu. Yaşlı kadın daha sonra elini suya sokup, mumum ateşini
eliyle söndürdü. Mırıldanmaya devam ediyordu, sallanıyor gibiydi. Çedar
beklemeye başladı, kaçmak istedi ama kaçamazdı artık. En son dedesinin
mevlütünde bu kadar kasvetli bir ortam olduğunu hatırlıyordu ama buradaki gibi
değildi, bunun çekici bir tarafı vardı. Düşünceleri kaybolup gitti, Erkmen'i
düşünmeye çalıştı ama başaramadı, o kadar bağlayacak biri değil miydi yoksa?

Yaşlı kadın *aç perdeleri* dedi. Gören gözü kızarmıştı ve ağlamış gibi
bakıyordu. Yüzündeki gülümsemeyle çelişen bir bakış. Biraz önceki haline bakarak
rahatlamış görünüyordu. *Tuttu kızım, güzel tuttu, şimdi bunu bulamayacağı bir
yere bırakacaksın, giderken bir çöp sepetine bırakıver* deyip torbasına koyduğu
çamaşırı geri verdi.

Bir an sonra Zeynep tüm hamaratlığıyla ortalığı topladı, misafirlere çay getirdi
ve az önceki *ayin* hiç olmamış gibi konuşmaya devam ettiler. Bayan Çedar iki
saatten fazla, *erkek milletinin* dedikodusunu yaptıktan sonra *bana müsaade*
diyerek kalktı. Ayağa kalkınca kendinde bir başdönmesi farketti, tekrar yerine
otururken, Lütfiye teyzenin ona dikkatle baktığını gördü. *Ağır gelmiş kızıma,
bizim yükler ağırdır kızım, hemen köşede bırak.*

Zeynep kulağına eğilip, *bahşiş versen iyi olur* dedi hemen, *hıı* diye bir ses
çıktı boğazından. Çantasına el attı, cüzdanından ikiyüz lira çıkarıp, kadının
eline tutuşturdu. *Allah razı olsun teyzeciğim* dedi, *büyük iyilik yaptın
bana, tutar inşallah* Yanındaki kadınla da selamlaşıp çıktı. Evden nasıl çıktığını
hatırlamıyordu, sarhoş gibiydi. İki bina ötedeki çöp kovasına gidip çantasındaki
poşeti iğrenerek bıraktı. O an midesinde bir bulantı hissetti, oraya kusacaktı
neredeyse.

Arabaya bindiğinde biraz daha rahatladı. Saat 11'e yaklaşıyordu ve eve giderken,
bir büfede durup iki bira aldı. Uyumak için ihtiyacı olacağını düşünüyordu.

Eve elinde sabahki gül ve bira torbasıyla girdiğinde tuhaf bir rüzgar esti.
*Havalar soğumaya başladı, mevsimler de şaşırdı artık* dedi içinden. Salonun
ışıklarını açtı ve bir anda tüm lambalar söndü. *Sigorta!* O bir anlık
aydınlıkta, ama, köşedeki koltukta birini görür gibi olmuştu... *O* dedi
içinden, *hayır, o olamaz.*

Tıkandı. Tıkanıklık da tıkandı.

Sesi titreyerek ve cevap alamayacağına inanarak, yarı içinden, yarı dışından
sordu, *orada biri mi var?*

Cevap gelmedi ama orada olduğunu *biliyordu.* *Seninle konuşmak istemiyorum,
lütfen burayı terket.* Bunu düşünürken bir ses duydu ama sesin geldiği yeri
işaret edecek olsa, sağ kulağına soldan, sol kulağına sağdan geldiğini söylerdi.

*Evet, geldim, çağırdın, ben de geldim.*

*Aylar oldu, biliyorsun, özür dilerim aylar oldu* dedi, gözünden yaşlar
boşanmaya başladı. *Ben böyle olsun istememedim, ben özür dilerim...*

*Bunun için gelmedim* dedi ses. *Hepsi geçti, yaralarım kapandı, beni
terkettiğini söyledin ve sonra uçtum, sonra bitti, artık acımıyor ama beni neden
çağırdın?*

*Ben çağırmadım, yemin ederim, özür dilerim, ben çağırmadım*

*Çağırdın. Bugün çağırdın, az önce çağırdın, siyah bir kadın, ateşten köpekler
vardı, beni uyandırdı, köpekler beni kovaladı, mezarımdan kovaladı. Beni senin
çağırdığını söyledi.*

*Hayır, o sen...*

Yaşlı kadına verdiği çamaşırın birkaç ay önce intihar eden eski sevgilisine ait
olduğunu o an hatırladı. Yere çöktü. *Aman Allahım* diye ellerini yüzüne kapattı
ve hıçkıra hıçkıra ağlamaya başladı.

*Hayır, hayır, hayır*

Adam dört ay yedi gün önce, bu salona gelmiş, Bayan Çedar'la evlenmek istediğini
söylemişti. O zamana kadar onu *idare eden* kadın, yüzüğü görünce gülerek
*hayır, benim için yeterince iyi değilsin, hayatımı sana adayamam, zaten seni
birkaç defa aldattım* demiş, adam da yaşadığı şokla kendini balkondan aşağı
atıvermişti.

Bayan Çedar birkaç saat polise ifade verdikten sonra, konuyu bir daha hiç
açmamış, kimseye anlatmamıştı. İki hafta sonra Erkmen'le tanışmış ve o zamandan
beri de, ölü adamın çamaşırlarını atmak dışında konuyu hatırlamamıştı.

*Siz onları unutsanız da ölüler sizi hatırlamaya devam eder.*

Bayan Çedar sırtını kapı pervazına dayayarak kaç saat orada ağladığını
bilmiyordu. Duvarların kaybolduğunu ve *adamın* bahsettiği siyah kadının
yaklaştığını gördü. Elinde havlayan üç köpeği tasması, köpekler insan kadar iri,
gözlerinden, dillerinden alevler çıkarak geliyordu. Adamın da yerinden kalkıp
ona doğru gelmekte olduğunu gördü. *Hadi, senden ayrılmam mümkün olmadığına
göre, aşkımız aynı çukurda devam edecek.* Yüzü dönüp balkona doğru giderkenki o
kararlı haline bürünmüştü. Elini uzattı, eli var mıydı, orada bir yerlerde başka
birileri ona bakıyor muydu, dünya ve içindekiler nereye gitti diye düşünürken,
yüzünde son bir rüzgar hissetti. Her şey bu kadar dalgalanıyorken yere çarpacağı
hiç aklına gelmemişti. Pişmanlık hissi saniyenin onda biri kadar sürdü.

Ertesi sabah Emin kalktığında, komşusu ve iş arkadaşının binasının etrafında bir
kalabalık gördü. Yerde kan izleri, gece bir olay olmuş, polis bir alanı
çevirmiş, insanlar da etrafında konuşuyordu. Polis belediyeden gelen
temizlikçiye, *şunları topla* diyerek ezilmiş çiçekleri gösterdi. Emin kimin
intihar ettiğini sormadı, yerdeki dağılmış çiçeklerin arasındaki bir gülü eğilip
aldı, akşam Elif'e verirdi bunu. İlk defa buluşacaklardı.

