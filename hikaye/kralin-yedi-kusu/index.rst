========================
[Masal] Kralın Yedi Kuşu
========================

:date: 2014-11-23 02:18:14 +0200

.. :Author: Nihar Meşe
.. :Date:   <>

Bir varmış bir yokmuş. Bir zamanlar yeryüzünde krallar çokmuş. O
zamanlar her ülkenin bir kralı ve her kralın bir sarayı olurmuş.

Uzak denizlerin ve dağların ardında, iki büyük nehrin arasında Avistan
diye ülke varmış. Avistan'ın da bir kralı varmış. Kral'a bir gün amcası
yedi kuş getirmiş, bunların hepsi farklı renkteymiş. Yeşil bir papağan,
kırmızı bir tukan, sarı bir serçe, siyah bir karga, mavi bir muhabbet
kuşu, mor bir kartal ve turuncu bir ördek. Bu kuşların hepsinin ayrı
ayrı yetenekleri varmış.

Papağan insanların arasında dolaşır ve onların konuştukların dinlermiş.
Ne düşündüklerini, ne konuştuklarını ve birbirlerinden ne gizlediklerini
gelip krala anlatırmış.

Tukan pazarlarda yiyeceklerin tadına bakar, onların ne kadar taze
olduğunu, yiyecek satanların ne kadar dürüstçe davrandığını
araştırırmış.

Serçe evlerin arasında gezer ve duvarlarında çatlak olup olmadığına
bakarmış. Duvarı çatlak olan bina varsa gelip krala haber verir, kral da
tamircileri o eve gönderir, tamir ettirirmiş.

Karga tarlalarda gezer ve çiftçilerin ne kadar ürün aldıklarına
bakarmış. Hasat iyiyse krala iyi haberler getirir, hasat kötüyse kraldan
vergileri azaltmasını istermiş.

Muhabbet kuşu saatçi, nalbur ve bakırcıların dükkanlarını dolaşır ve
onların işlerini ne kadar iyi yapıp yapmadığına bakarmış. Delik tencere
veya bozuk saat yapanlar varsa, onları krala şikayet eder ve onların
davranışlarını düzeltmesini sağlarmış.

Kartal ülkeyi çevreleyen yüksek dağlarda uçar ve bir düşman saldırısı
olup olmadığına bakarmış. Eğer ufukta bir düşman ordusu görürse, krala
haber verir, kralın ordusunu erkenden toplamasını sağlarmış.

Ördek ülkenin denizlerinde gezer ve balıkçılarla balıkların arasının
nasıl olduğuna bakarmış. Balıkçılar çok balık avlarsa krala söylermiş,
böylece balıkçılar daha az avlanır ve denizdeki balıklar hiç bitmezmiş.

Kral büyük krallığını bu yedi kuşun yardımıyla adaletli şekilde
yönetirmiş. Ülkenin bir yerinde bir sorun olsa, her akşam bahçesinde
toplanan kuşlar ona anlatırmış ve bu sayede kral, sorunları hemen
akşamında çözebilirmiş. O gece yemek yemeyen biri varsa, onlara yiyecek
gönderir, hasta olanlara hekim, yasta olanlara taziye iletirmiş.

Yıllar geçmiş ve kral yaşlanmış. Bir gözü görmez, bir kulağı duymaz
olmuş. Artık krallığı hakkıyla yerine getiremediğini düşündüğü için
yerini oğlu prense bırakmaya karar vermiş. Prens o zamana kadar hep oyun
ve av peşinde yaşamış ve bir gün krallığı idare etmesi gerekeceği aklına
gelmemiş. Kral hala hayattayken, onun ülkeyi nasıl yöneteceğine de
bakmak istemiş.

Yaşlı kral ülkesinin uzak şehirlerinden birine tatile gitmiş. Prens
büyük bir törenle tahta geçmiş ve herkes yeni kralın ihtişamını günlerce
konuşmuş. Onun altın işlemeli elbiselerini, tahtının süslemelerini,
atlarının temizliğini günlerce anlatmışlar. Törenler kırk gün, kırk gece
sürmüş.

Kırk günün sonunda, törenler bittiğinde bakanlar prense ziyarete
gelmişler ve ona ülkenin çeşitli sorunlarını nasıl çözeceğini sormuşlar.
O hiçbirine cevap verememiş, çünkü anlattıkları konular hakkında hiçbir
bilgisi yokmuş. Bakanlar yaşlı kralın sorulara ne kadar anlamlı cevaplar
verdiğini hatırlayıp, genç kralın bu kadar suskun kalmasına üzülmüş.

Törenler boyunca toplanmayan kuşlar da, o gece ilk defa genç kralla bir
araya gelmişler. Genç kral, kuşların babasına danışmanlık yaptığını
biliyormuş ve bahçede onların toplantısına katılmış.

Bütün kuşlar sırayla ötmüşler ama genç kral, onların ne anlatmaya
çalıştığını anlamamış. Çünkü babası yaşlı kralın bildiği kuş dilini
bilmiyormuş. Kuşların hepsi ötüyor, bir şeyler anlatmaya çalışıyor ancak
prens onlara sadece şaşkınlıkla bakıyormuş.

Günler böyle geçmiş. Bakanlar gelip kendisinden akıl almaya
çalıştıklarında onlara bildiği fıkralardan anlatmış, akşam kuşlarla bir
araya geldiğinde de kedi taklidi yapıp hepsini kaçırmış. Gel zaman git
zaman, kuşlar artık bahçeye uğramaz olmuşlar çünkü prensin onları
anlamadığını ve dinlemediğini anlamışlar. Bakanlar da artık krala güzel
hikayeler anlatıyor ve fazla soru sormuyorlarmış.

Ülke yaşlı kralın günlerindeki adaletli ve güzel günleri unutmaya
başlamış. Her yerde dilenciler ve fakirler dolaşıyor, dükkanlarda bozuk
saatler, delik tencereler, çürümüş yiyecekler ve yırtık kumaşlar
satılıyormuş. Evlerin duvarları çatlıyor, yollar bozuluyor, denizde
balıklar bitiyormuş. Genç kral bunlara çözümler bulmak yerine,
bakanlarıyla fıkra yarışması yapıyor, kendine yeni av aletleri alıyor ve
gününü eğlenerek geçiriyormuş.

Ülkenin içinde bulunduğu kötü durum yaşlı kralın da kulağına gitmiş. Bir
akşam, yedi kuş yaşlı kralın evinin önünde toplanmış ve yaşlı kral hasta
olduğu halde onların genç kraldan şikayetlerini dinlemiş.

*Kralım* demiş papağan, *oğlunuz genç kral sabahtan akşama kadar fıkra
anlatıyor ve bakanlar arasında fıkra yarışması yapıyor. Artık en iyi
karar verenler değil, en iyi fıkra anlatanlar bakan oluyor.*

*Kralım* demiş tukan, *insanlar birbirine bozuk yiyecekler satarken,
genç kral ülkenin dört bir yanından en iyi yiyecekleri topluyor ve günde
oniki defa yemek yiyor. Kral olduktan sonra kilosu üç katına çıktı ve
artık zor yürüyor.*

*Kralım* demiş serçe, *evlerin duvarları çatlıyor ama genç kral en iyi
ustalarla sarayın bahçesine yeni konaklar inşa ettiriyor.*

*Kralım* demiş karga, *tarlalarda ürün yok ve çiftçiler çok zor günler
geçiriyor ama genç kral vergileri arttırmaya devam ediyor, vergisini
vermeyeni de hapsediyor.*

*Kralım* demiş muhabbet kuşu, *dükkanlarda bozuk saatler ve delik
tencereler satılıyor ve genç kral sarayın bahçesine, ta dağlardan
görülecek bir saat kulesi yapmaya adamış.*

*Kralım* demiş kartal, *ülkenin dört bir yanından düşman orduları
yaklaşıyor ve genç kral bunlardan habersiz, orduyu avcılık için ve halkı
korkutmak için kullanıyor.*

*Kralım* demiş ördek, *denizler kirleniyor ve balık kalmadı, balıkçılar
denize ağlarını atınca karpuz kabuğu, şişe ve delik tencere yakalıyorlar
ama balık yok.*

Sonra hepsi birden *ve genç kral bizim dilimizi anlamıyor, ona
söylediklerimizi dinlemiyor* diye konuşmuşlar.

Yaşlı kral duyan kulağıyla bunları dinlemiş ve gören gözüyle kuşların
hepsine tek tek bakmış. Hepsi çok üzgünmüş. Oğluna bir mektup yazmaya
karar vermiş. Bu mektupta kuşların dilini öğrenmesini ve onlara kulak
vermesini istemiş. Kuşların anlattığı sorunları da mektuba yazmış ve
ondan bu sorunları çözmesini istemiş.

Oğlu mektubu aldığında çok üzülmüş. Ülkenin bu hale geldiğinden haberi
yokmuş ve saraya yaptırdıklarını da güzellik olsun diye yaptırıyormuş.
Bakanlarını çağırmış ve onlara babasının mektubunu göstermiş.
Bakanlardan cesur olanlar babasının mektubunun doğru olduğunu, ülkenin
kötü bir durumda olduğunu anlatmışlar.

Genç kral onlara neden bunları daha önce söylemediklerini sormuş.
*Çünkü* demiş bakanlar, *siz bizden fıkra anlatmamızı ve güzel haberler
vermemizi istediniz, kötü haberler verince kızdınız ve suratınız asıldı.
Babanız kral bunun tersini yapardı, kötü haberleri duyunca bize bunu
söyleyebildiğimiz için teşekkür eder ve devlet işleriyle ilgilenirken
fıkra anlatılmasından hoşlanmazdı* demişler.

Genç kral daha çok üzülmüş. Bakanlara kuşların dilini öğrenmek
istediğini, onların babasına çok yardımcı olduğunu ama kendisinin hiçbir
şey anlamadığını anlatmış. Bakanlar *siz çocukken öğretmenleriniz kuş
dili öğretmeye çalıştılar ama size çok sıkıcı gelmişti* demiş. Genç kral
hemen eski öğretmenlerini yanına çağırmış ve kuşların dilini
öğretmelerini istemiş. Öğretmenleri de genç kralın iyi bir öğrenci
olmaya karar verdiğini görüp sevinmişler.

Genç kral birkaç ay içerisinde kuşların dilini öğrenmiş ve onlardan
ülkenin durumu hakkında bilgi almaya başlamış. Bakanlarını da, ne kadar
iyi fıkra anlattıklarına göre değil, çıkan sorunlara ne kadar iyi çözüm
bulduklarına göre seçmeye başlamış ve birkaç ay içerisinde ülkenin
durumu düzelmeye başlamış.

Yaşlı kralın mektubundan tam bir sene sonra, genç kral ona bir cevap
yazmış ve babasına kendisini uyardığı için teşekkür etmiş. Ülkenin
durumunun daha iyi olduğunu da söylemiş. Yaşlı kral, tatilden döndükten
sonra ona kuş dilinde, hatasını farkedip, düzeltmenin ne kadar güzel
olduğunu ve oğlunun kendisinden daha iyi bir kral olacağını söylemiş.
Kralın yedi kuşu da, baba ve oğula danışmanlık yapmaya devam etmişler.
