---
title: Hayal Nehri (ii)
date: 2012-01-12
---

Yol. Her zamanki gibi yalnız. Tek farkı gece karanlığının parlaması, her
şey bir negatif filmden görünüyor gibi.

Sağ tarafta bir tepe yanaşıyor, ardında bir ağaç. Ağacın ardında bir
vadi, iki üç koyun kendi kendilerine otluyor, çoban yok. Bir su sesi
duyuyorum ama nereden geldiğini bilmiyorum, yerin altı, yerin üstü,
sadece varlığını bildiğim bir su.

Vadide bir patika uzanıyor. Çok az bir kısmını görüyorum. Nereye gittiği
konusunda bir fikrim yok.

Ağaca dokunmak istiyorum, konuşmak ister gibi bir hali var. Kabuğu
pütürlü, yarık, dokusu kaygan, tuhaf bir ağaç. Dalları kalın olmasına
rağmen gökyüzü görünüyor. Gövdesine sarılıp yukarı bakıyorum ve sanki bu
ağaç göğün ardına kadar uzanıyor.

Ağacın en yakın dalı bile uzakta. Tırmanmak mümkün değil.

* * * * *

Simsiyah bir damla, boşlukta asılı duruyor, civa kadar yoğun, boşluk
kadar karanlık.

Bu siyah damla bir mürekkep damlası, belki yazdıklarımın hepsi bu
kadarcık mürekkep ediyor ve silinmesi imkansız bir kirlilikte. Hangi su
temizler mürekkebi?

