---
title: Gecenin bir vakti esen rüzgar
date: 2012-01-01
---

Yarılan zambaklar, ruhundan iktisat etmeye çalışıp başaramayanlar, ayna
köşelerinde kararıp kalmışlar, sevgiliye yazılmış mektupların kokusu,
hayattan sinmeye yarayan yorganlar, gözümü kapatınca çakan ışıklar,
isyan herkese lazım, *bayana bir numara büyüğünü getir.*

Meslek sahibi kişilerin kendilerini mesleksizlerden ayırmak için
kurdukları dilin içinde, tahfifle beraber bir düşmanlık da var mıdır?
Hangi meslekten bahsediyoruz? Lafazanlık mesleğinden.

Şahsen kendimi, düşüncelerimi sıraya sokmak için yazmakla memur
görüyorum ama bu yazdıklarımın herhangi bir manası olduğuna ve birinin
bunları okuyunca bir adım ileri ve üç adım geri gideceğine itimadım yok.
O sebeple *yayıncı* denen illetle meşguliyet ham hayal geliyor. Öyle
insanların varlığı bana illet gibi. Bir şeyi yapmak için başkasına
sabreden, mesela yazmak için yayıncı denen yaşam formuna katlananlardan
bahsediyorum. İşin yazı ticareti değilse, sevgili dostum, mana ehline
karışmak, yazıyla dost olmak niyetindeysen, nasıl oluyor bu yazıyı ancak
*ne kadar satar* diye değerlendiren birilerine yoldaş olabiliyorsun?

Yazı *satmamalıdır* değil, sadece bir hayret nidası bu. Kişi ticaret de
yapabilir, herkesin bir ticareti var, kimileri de yazı ticareti yapar,
müşteri varsa, alan bulunuyorsa, satmak da mümkündür tabi. Gocunacak bir
tarafı yok. Anlamadığım bunu nasıl yaptıkları.

Hem yazı yazıp, hem bunu nasıl satabilir insan? Bir yazıya değer
biçince, yani okkası beş kuruş kabilinden bir fiyat belirleyince,
yazının anlattığı her şey o daracık değerin içine hapsoluyor. *Buna
mecburuz* diyorsan, eh, aç kalacağına yazı sat tabi, ama limon satmak
evla değil mi?

Neden onları küçük görüyorsun?

İnsanın karşısına çok tercih çıkıyor. Yazı satmak da bu tercihlerden
biri. Hayatını yazı satarak kazanmaya çalışan kişinin, başka şeyleri
satmak istemediği için böyle olduğuna kanaat edebiliriz, yani karpuz
satmak istemediği veya zamanını kiralamak istemediği için yazılarını
satıyordur. Anlamadığım bunun, yani yazar denen cinsin neden kendinde
bir hakikat vehmi taşıdığı. Hepi topu yazısının karşılığında bir para
bekleyen ve o verilmezse yazmayan bir adamsın, hakikat seninle ne etsin?

Yok böyle bir vehmin, derdin sadece eğlence ise, ha manken poposuna
bakmış, ha senin kitabını okumuş ne farkeder?

Neden onları küçük görüyorsun?

Zaman akıyor, bizi yazı için kağıda, söz için insana ihtiyacın kalmadığı
zamanlara getirdi ve bu gidişle yazının para karşılığında satılması
*eskilerin tuhaf adetleri* cinsinden bir vaka olacak. Ah, yazarlık
ölüyor, diğer tüm mesleklerle beraber, sadece robotlar ve onları
programlamayı bilenler kalacak.

Çünkü dostum, senin yazdığın yazıyı, belki bir palto üstünü bu robotlar
da yazabilir olacak. Bir robotum varken ve bana sesli ve görüntülü
olarak sadece sevdiğim hikayeleri *uyduruyorken*, senin kasım kasım
kasıldığın hallerine neden ihtiyaç duyayım?

Hala tartışıyorlar, telif hakkı, bilmemne kanunu, falan fişmekan adeti…
Nedir mevzu? Yeryüzünde herkes ticaretinin kanun tarafından korunmasını
istiyor, yazar takımı hakeza. O sebeple yazarlık mesleği şikayet edip
durduğu dünyayı daha süslü, daha kabul edilebilir, daha *tüketilebilir*
kılıyor. Başka bir faydası yok. Hakikati kitaplarda arayanların kelime
ırmağının gazıyla geğirmelerindeki hikmet bu.

Ben böyle olmak istemiyordum. Yani yazar olmak. Hayatımı yazı satarak
kazanmak. Kendi *kötü vakitlerimi* paraya çevirmek ve bunlardan bir de
taltif almak istemiyordum. Yapmak istediğim, Marx'ın dediği gibi
anlamaya çalışmaktan çok değiştirmekti; lakin imkanım olmadı, bundan
sonra olur mu bilmiyorum. Ancak gördüğüm kadarıyla, yazmanın, bilmenin
veya düşünmenin kendisi lezzetli bir faaliyetken, bunu başkalarına isbat
etmeye çalışmanın, kendine yer bulmanın, yazısının veya düşüncesinin
takdir edilmesine uğraşmanın ikinci derecede bir faaliyet olduğu. Belki
ikinci derece de değil, üçüncü derece.

İşte bu sebepten bu faaliyeti robotlara, bilgisayarlara yıkmanın, yani
hoşuma gidenleri okuduğum, okuduklarıma göre yenilerinin bulunduğu ve
sunulduğu bir dünya bana daha ilginç geliyor. Yazmakla ilgili angaryanın
ortadan kalktığı bir dünya.

Bu dünya, yazarak kendine bir meslek edinmeye, geçimini sağlamaya
çalışanların aleyhine ancak aşkla yazanların lehine bir dünya olacak.
Sonunda angaryanın yüzünden hiçbir işinde tutunamayanlar, sadece
yaptıkları işi yaparak tutunabilecekler. Olduğun şey olmak mümkün
olacak. Mecbur kalmayacaksın.

Geçmişi düşünüyorum ve geleceği. Geldiğimiz yol, gideceğimiz yoldan daha
karmaşık geliyor. Geleceğe geçmişten daha yakınız.
