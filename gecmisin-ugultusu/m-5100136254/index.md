---
title: Ahd
date: 2011-05-01
---

Zehirli bir sarmaşık gibi bedenimi bürüyen, kalbimi parçalayan,
ruhumdaki tüm iyiliğin özündeki kanı, toprağı ve pisliği işaretleyen
lanet, seninle kendimi terkedinceye kadar savaşmak ahdim olsun.

Ruhuma yapışık büyüyen, bir ağacı saran asma gibi, üzümlerini gözüme
doğru uzatan şehvet; seninle ezilinceye kadar savaşmak ahdim olsun.

Kararımı her gün unutturan, beni her gün yeniden yeni günlere başlamak,
köpük köpük heyecandan başkasına takatim kalmayıncaya kadar dalgalara
sunan iştah, seninle unutuncaya kadar savaşmak ahdim olsun.

Beynimi sarıp başkasını göstermeyen, oluşun kusursuz terkibini kendine
bağlayan ve insanlığımı yıldız tozundan daha müphem ve sonsuz kuyulardan
daha karanlık resmeden akıl, seninle yokoluncaya kadar savaşmak ahdim
olsun.

Kusursuz kelimelerden dizi dizi kolyeler ve dilimize bağcıklar ören
ozan, kafandan ürettiğini ezelden gelen bir sarhoşluk diye pazarlayan
şaki, meyhane köşelerinden şifa dağıtan tabip, cehaletin tanrılarına
kurban hazırlayan öğretmen, çanla çağırdıklarını güden rahip, ezanla
çağırdıklarını uyutan imam, örtmeyen ve açan dedikoducu, açmayan ve
örten kafir… seninle parça parça oluncaya kadar savaşmak ahdim olsun.

Diz bir tesbih gibi önüne yıldızları, bilen ve bilmeyen ayrılsın, kıyam
vaktini yıldırımlarla duyur, yık gururun kireç kalelerini…

Zaman bizimdir ve mekan bize emanet.

