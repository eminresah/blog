---
title: Hazır Huzur 
modDate: 2014-11-23 03:41:51 +0200
date: 2011-09-06 20:31:15
---

Yazı dondu. Bayram trafiğinden beynim mefluç, kelimelerim mahpus. Eve
hırsız girdi, *bizim eve hangi karakol bakıyor* diye onikinci telefonumu
ederken *eve polis girdi* dedim, güldüler, polisin teşhis teklifinden
mülhem insanlara Bezgin Bekir hikayeleri anlattım, ona da güldüler.

*Bezgin Bekir bir hırsızlığa tanık olmuş, polis karakola götürüp önüne
şüpheli resimlerinin olduğu kocaman bir albüm koymuş… Bezgin Bekir bir
albüme bakmış, bir de polise,* ben yaptım *demiş.*

Hırsızlıktan korunmanın emin yolunun çalınacak bir malı olmamak olduğunu
yeniden öğrenmiş olduk. Ortalığın dağılması olmasa pek dert değil, gelip
isteseler daha verimli bile olabilirdi herkes için. En azından eski
bilgisayarları verirdim. Misafirin çantasından aldıkları otuz liradan
fazlasını da alabilirlerdi.

Dört metrelik boşluğa bakan duvardan kaçmak için keçilik yapmak gibi
riskleri de yok.

Dahası memleketin hırsızı bile bi acayip, eline bir fener al da gel,
ışığı açmış ayna gibi görünüyor geldiğimizde, idrak edemedik. Tuhaf bir
akşamdı. Ayrıca hikaye etmek lazım.

Sıkıldım. Ara sıra yükselen depresyonlarımdan biri, velakin bu sefer
ilaç niyetine oturup iki aylık *paşayı* seyrettiğim için olacak, biraz
daha uzun sürdü. Onu seyrederken memnunum halimden, içimden başka bir
şey yapmak gelmiyor, elimde tesbih, sallanan sandalye, göbeğimde veya
beşiğinde uyuyan F- ve ben. Sabahtan akşama geçebilir böyle,
akşamdan sabaha… Doktora denen illete yeniden başladım, onun etkisi de
olabilir bu *duygudurumumda*.

Hayatıyla ne yapacağına karar veremeyen insan psikolojisini yeniden
tadıyoruz. Zaman zaman gelir, kısa vadeli, üç beş aylık bir hedef
bulunur, onun bitimine kadar ertelenir. Bu sefer öyle olmasın istiyorum.
Daha uzun vadeli olsun, daha uzun huzur dolsun, ellerim klavyede daha
sakin gezinsin, fikirler yerini bulsun, çalışsın, bir işe yarasın, zaman
sakalımı tarasın istiyorum.

