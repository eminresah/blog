---
title: Keder Zevki
date: 2012-02-02
---

Bir müzik parçasının, bir filmin, bir insanın bana kendimi kötü
hissettireceğini düşünürsem uzak duruyorum. Eski *majör depresyon*
günlerimden kalma bir alışkanlık. Depresyona girmiyorum, kendimi kötü de
hissetmiyorum, sadece sıkılıyorum ama bu bile zaman kaybetmemek için
yeterli sebep.

İnsanların bu konudaki meraklarını, korku filmlerini, tabutun içinden
ağıdını dinliyormuş gibi gelen parçaları da tuhaf buluyorum. Korku
filmlerinden genelde korkmam, en son ikibinaltı veya yedi senesinde
cinlerle ilgili olduğu iddia edilen bir filmi seyretmiştim sinemada,
etraftaki insanlara duyurmadan gülmek en korkutucu kısmıydı, karnım
ağrımıştı. Müziğin de kendimi hüznün eline vereninden uzak duruyorum,
bunlar pek fazla değil.

Keder zevkini anlıyorum. İçseydim nasıl bazı fadolarla, mugannilerle
daha zevkli içileceğini de biliyorum. *İçsem güzel içerdim* dediğim de
çoktur, velakin insana yakışanın *sakin ve ayık bir iyimserlik* olduğunu
düşünüyorum. *Sakin* kısmı endişeden, *ayık* kısmı sapıtmaktan,
*iyimserlik* kısmı da ataletten sakınmak için. Her zaman böyle olduğumu
iddia edemem ama gayretim bu yönde.

Kendime bırakıldığımda *sakin ve ayık iyimserlik* halinden
uzaklaşabiliyorum, o sebeple kendimi türlü şekilde bunlara doğru çeken
faaliyetler peşindeyim. Müzik ve filmleri de bu kritere göre
değerlendiriyorum. Zamanımız endişenin sakinlikten, sarhoşluğun
ayıklıktan, kötümserliğin iyimserlikten çok prim yaptığı bir zaman ama
primin sağlığa faydası pek az.

