---
title: Kemik Bey
date: 2011-04-28
---

Saydım. Zamanı saydım. Küçük ışıltılar altında kendimden geçtim. Beni
bir bataklığa götürdüler. Ruhuma sis şırınga ettiler. Beynime saz
diktiler. Düşündüm. Sazlık kabardı, aklım ışıksız kaldı, sevgilimin
çehresini tanıyamaz oldum.

Sakındım. Bir abide gibi yapıştım yeryüzüne. İnsanlar yanıma gelip
yalandan övdüler. Yazdığım yazıları kaideme dizdiler, yükseldikçe
yükseldim. Kandım.

Yavaş yavaş terkettim hayali. Beynime bir traktör indirdiler, sürdü,
ekti, biçti ve benden yeni bir insan dikti. Kendime baktım, artık
Tanrıya ıraktım.

Her adımda bir rüya, kimi peşin, kimi taksitle acı çektiren, dilsiz
insanlar. Sağır benmişim gibi konuşuyor, halbuki kalbinin çarpıntısını
duyuyorum, kelimeler uzak bir dil gibi birbirine karışıyor.

Kemikleşen kuralların iliğiyim ben, bir maymun nasıl öğrendiyse ilik
yemeyi ve diyorlar ya hani bu sayede dili, düşünceyi, kelimeyi, işte
insan bulduğu hikmet kemiğinin iliklerini yiyerek kendine yeni bir insan
yapıyor.

Kemik hem fosile, hem cenazeye, hem köpeğe işaret ediyor. Kemik bile
çürüyor.

