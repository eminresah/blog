---
title: Musallanın Tesellisi 
modDate: 2014-11-23 03:41:51 +0200
date: 2011-02-12 02:50:53
---

Yemek için çalışmak ve uyumak için yazmak zorunda olan bir adam,
yukarılardan daha yukarıda, içinden gelen seslerin ağında, aklının
içindeki akılların keşfinde ve gecenin ortasında, uykuyla cedelleşmekten
korktuğu ve ruhunu şeytana, bildiği tüm değerlerin üzerindeki adamlara,
ve kadınlara, güzel kadınlara satmaya niyetlendi, her gecenin gündüzden
daha aydınlık ve her günün yıldızlardan daha uzak olduğu bu abus şehrin
sıkıcı sokaklarında…

Ankara.

Benim için bir sene önce hayatın kendisiydi, şimdi mezar gibi
daraltıyor.

Yıkılan tüm duvarların altında kalmış gibi hissediyorum, gözden uzak,
kimsenin aramadığı ve tek tesellisi kalbiyle bir ağaca gübre olmak,
belki midesindeki tohumlarla bir ağaç olmak olan adam. Yakılan, kendi
isimlerinde boğulan, kendini ezen, ezeni yırtan, sonra rüzgara kapılıp
kendinden kopan. Ey ruhu yaratıp maddeyi gözümüzden silen Rab, kulların
senin için ne kötülük yaptı da onlara varolmayı verdin?

İnsanın mutluluğu, mutsuzluğu bedenindeki değersiz kimyasalların
bileşiminden oluşuyor, dünyayı ne kadar farklı görüyoruz, feri kaçmış,
grileşmiş bir dünya, damarlarımda dolaşan renkli hayallerin etkisiyle
renk kazanıyor; hal nedir? Aslında ben kimim? Beni ölümün ertesine
çeken, renkli hülyaları karanlık kabuslara çeviren de aynı salak
kimyasallar. İnsan kendini pek değerli sanıyor, ama tüm bildiğini bir
şırıngalık kederle bırakıp gidecek kadar ucuz. Halbuki, biz, evet, bizim
yaptığımız, sanki aleme can veren bizmişiz gibi davranmak, ağzımdan
çıkan sözlerin hemen hepsi için utanıyorum, ne sevmek, ne sevmemek, ne
bilmek, ne bilmemek benim harcım; tüm sözlerim için özür diliyorum.

Kader, derin yaralarıma taktığı çengelleri her gün bir yerlerde çekiyor,
burada falancayı beklemiştin, burada filancayla buluşmuştun, bak
arkadaşlarına şunu dedin, belki şöyle anlar ve üzülürler, bak şurada
şöyle yaptın belki böyle anlaşılır, bak şu hala aklında, unutmamışsın,
bak falancayı unutmuşsun halbuki ne kadar güzeldi aranız, bak
insanlardan sıkılıyorsun, bak insanları sıkıyorsun…

Bak bak bak…

Her kelime, o çengellerin birini titretmeye namzet, bir yerlerde bir
şeyler kopacakmış gibi oluyor, her kalem önceki kalemlere, her insan
önceki insanlara benziyor; varolmaktan hicap duyuyorum, yok olmaktan da
öyle.

Benim durumumdaki bir insan herhalde kendini öldürmek ister; bazı
zamanlar dengesizliğimin gölgesini farkediyorum, eski yazıları
okuyamıyor oluşumun sebebi de bu; ah ben bir deliyim ve insanlar bana
hala insan gibi davranıyor.

Ölmek isteyenleri çok iyi anlıyorum, unutmak isteyenleri çok iyi
anlıyorum; ben de onlardan biri olabilirdim, ancak hayır, işte burada,
her hücremi ayrı ayrı çekiştiren hatıralar arasında, teselliyi dökerek,
saçarak, kırarak arıyorum.

*Negatif enerji* yayarak.

Aslında olmak istediğim insan değilim, olmak istediğimin kim olduğu da
belli değil; bu hiçlik pehlivanıyla ilk müsabakam da değil, onunla
önceleri nasıl başa çıktığımı hatırlıyor ve başa çıkmamdan da hicap
duyuyorum.

Güneş iniyor ve güreş başlıyor.

