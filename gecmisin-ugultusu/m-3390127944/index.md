---
title: Sur ve deniz
date: 2011-02-20
---

Çeşm-i der güzin'de maişetpenah efendimiz dilinden dökülen hecelerin
manalarını tüm tedaileriyle kalbine kaydeden talibine bir bakışla sus
diyerek arzetti.

Ruh, onun gibilerin aynası, ayna olmayanların ruhudur.

Tekerleme cinsinden hikmet kıvılcımları boşaltmak için kafasını yoklayan
evlat, benlik kaygından ötesini Allah biliyor, dizip durduğun sözlerin
manasında hiçbir tahammül yok, ne oluşa, ne yokluğa tahammül ediyorsun.

Dur, seni durdurmayanlardan şüphe et. Kendini çevirdiğin surların her
kulesinde birini nöbetçi bırak, öyle ki düşmanın olan şeytan o taraftan
sana yaklaştığında haberin olsun.

O nöbetçiler ya yaşayan, ya ölmüş hikmetliler arasından seçilir, surunda
gedik olduğunda işaret edecek onlardır, onları dinle, kendini yıkıntıya
bırakma.

Surunu yıkıntıya çevirenin sonu esen rüzgarla şehrinin tarumar
olmasıdır.

Süz, seni süzmeyenlerden kaç. Kendine bıraktığın ağların boş gelmesi
ihtimali yoktur, elbet denizinden balık değilse de, çer çöp ve çamur
çıkar, onları şehrinin ortasına getirip de pazarda satma, çer çöpün yeri
denizin ortasıdır, ağına gelen balıkları göster, çer çöp bırak balıkları
beslesin.

Ağına gelmeyen balık için kendini helak etme, kimse kendi denizinin
sahibi değildir, balık sadece halıkın sözünü dinler.

Bırak balıkların ne zaman dilerse o zaman gelsin ağa, sen ağdan
sorumlusun, ne denizin dibi, ne balığın kaderi…

Meskenin olan şehri, surlarını, pazarını, evlerini, denizini ve limanını
mamur tut.

Maişetpenah efendimiz sustu, gözleri denize ve alnı sura benziyordu.

