Zincir [1]_
===========

:date: 2014-11-23 03:41:51 +0200

Şubat 2009’da arkadaşımı Kahire havaalanından uğurladıktan sonra şehrin
toz rengi sokaklarından dolanıyordum. Biraz fazla yürüdüm, bilmediğim
mahallelere geldim, üç defa taksicilerle *benim istediğim fiyattan*
şehre gitmeleri için pazarlık ettim, on Mısır pound’una kimse şehre
götürmedi.

Bir yerde, umutsuz yürüyüşün verdiği dalgınlıktan olacak, park yerine gerilmiş
zinciri görmedim, daha doğrusu gördüm ama ayağımı sanırım yeterince
kaldırmadım, sağ gözün sol gözden farklı görmesinden de olabilir. Ayağım
takıldı, sırtımdaki çanta ense kökümden bir yumruk attı ve suratımın
üstünde yere çakıldım. İki kaşımın ortası ve burnum yarıldı.

Mısır sokaklarına tarihte dökülen ilk Türk kanı değildir herhalde.

Hemen yakınlardaki bir sağlık ocağına apar topar götürdüler, hemen
yakınlarda derken, gerçekten hemen yakınlardaydı, yüz metre bile
yürümedim sanırım. Genç tıp öğrencileri sandığım üç kişi aralarında
konuşarak ve bazen de bana çat pat durumu anlatmaya çalışarak yaraları
dikti. İzlerini hala yüzümde taşırım, *Kahire hatırası.*

O zamandan beri gördüğüm tüm zincirlerden çok dikkatli geçtim. Bazen
dolanmayı bile tercih ederim. Hele sırtımda çanta varsa.

Dün bir kitabı okurken, pek de alakasız bir yerde bu olay aklıma geldi:

    Fırtına olabileceğimiz en güvenli yerdir. Sadece tabansızlar ondan
    korkar ki gerçek huzur fırtınadadır. Asıl tehlikede olanlar evinin
    sıcağında televizyon karşısında oturanlar. Evin huzuru Şeytan’ın
    aldatmacasıdır, gerçek yuvamız hiçbir zaman evimiz değildir.

Dün yazdığımı düşündüm ve fırtınanın ruhumda *mündemiç* olmasından
şikayet ettiğime utandım. *Ordo ab chao* değil de *ordo in chao*
demeliymişim.

Hep böyle günahlar ve cevaplar işte, secde ettiren.

.. [1]
   2011-06-08 07:50:07
