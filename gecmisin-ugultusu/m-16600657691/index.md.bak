---
title: Nasipsiz
date: 2012-01-28
---

Uçucu bir rahatlık. Gönlümden bana doğru el etmesine izin verdiğim tüm
hayaller. Hiçliğin katı yorumunu sevmiyorum, hayaller hiçliğin yumuşak
yorumu. Hiçliğin bile mezhepleri var şu dünyada. Garip bir dünya.

Diyorlarsa eğer, ki hepimiz hiçlik adı verilen büyük bir uykudan
gelmişiz ve hiçlik adı verilen büyük bir uykuya varacakmışız, nasıl
oluyor da bunun üzerine kurulan hikayelerin hepsine birden doğru
diyemiyorlar? *Benim hikayem daha tutarlı.* Hiçliğin karşısında
hikayenin tutarlılığının ne önemi var?

*Doğru dur* dediğimizde hatırlattıkları o hiçliğin söylenen bütün
kelimeleri çürüteceğinin de farkında mısınız? Tamam, benim dinim doğru
değil, diyelim, peki ya sizin kafanıza göre takılmanız mı doğru? Benimki
boş hikaye de, seninki daha mı dolu?

Mide rahatsızlığı çeken insanın sülfürik asit içmesine benziyor bu.
*Midenizdeki tüm rahatsızlık elimizdeki bu bilimsel formülle
geçecektir.* Haklılar, midemizden şikayetimiz kalmıyor, çünkü artık onu
hiçbir şey için kullanamıyoruz.

*Ruhunuzdaki tüm şikayet elimizdeki bu ilaçlarla geçecektir.*

(Ne günlere kaldık, analoji yapıyor ve her iki tarafı da sarf temrin
ettiren hoca gibi göstermek zorunda kalıyoruz.)

Şahsen en tırt ve lüzumsuz yere şişmiş yazarlardan biri olarak gördüğüm
adam *Ateistler de mabed yapsın, 46 metre olsun, dünyanın yaşını
göstersin ve bunun insanla geçen kısa süresini de altın bir şerit
dolanalım.* demiş. Tırt yazarlığın sonunda tırt bir sembolizm. Ateistler
yakında hurufiliği de keşfeder.

Kitabımda *sana insandan önceki çok uzun süreyle ilgili bir şey anıldı
mı* diyor mesela. Bu mabedin de diyeceği herhalde bu kadar. Onun üzerine
kardeşlik, bilim, aydınlanma ve sair.

Ateistlerin peygamberi sayabileceğimiz adam da *Ateist'in mabedi mi olur
deve yavrusu, git okul yap, insanları aydınlat!* demiş. (Deve yavrusu
kısmını ben eklemiş olabilirim.)

Eğlenceli bir tartışma değil. Ateistlerin mabed ihtiyacı varsa, bunu
ortalıktaki diğer bir çok dinin mabediyle yerine getirebilirler. Oraları
dolduranların da iman sahibi olduğundan değil. Gidecek başka yer
olmadığından. Bunu anlasalar dünya barışı daha bir hız kazanacak.

Hem demiş ya *Tanrı yok ve İsa onun tek oğlu* diye. Hristiyan
ilahiyatının ulaştığı son aşama bu. Kendine kutsal kitap seçmekle
başlayınca, bir noktadan sonra tanrıya ihtiyacın olmadığını da
görüyorsun. Önemli olan cemaat ve maddi manevi konfor.

O sebeple sevgili dostlar, evet, bilimsel olarak hepimizin hiç olduğu
doğru olabilir, arada sırada ben de şüphe ediyorum (ama nedense
isteyince *hüccet* yetişiyor). Velakin sevgili sevgili dostlar, hiçlik
doğruysa bile sizin hikayeniz de bizimki kadar hiç. Ha şarap içerek
sarhoş olmuşsun, ha dilini damağına dayayarak, senin hiçliğin benimkini
dövmüş dövmemiş, daha tutarlıymış, tutarsızmış, benden akıllıymışsın ve
ben beyinsizmişim, ne farkedecek? Ha senin felsefe adındaki hikayene
kanmışım, ha aşağı caminin imamının hikayesine. Sonunda hepsi hiçliğe
var mıyor mu?

Hikayeye hiçlikle başlayınca ne söylersen söyle temizleyemiyorsun.
Sonsuz siyah bir mürekkebin tüm okyanusları boyaması gibi. Senin
söylediğin de, meselenin özü kadar hiçtir. Bir şeyler uydurmaya, *anlam
veremedik haz uyduralım* demeye çalışabilirsin. Yetmez! Sözünün başı
hakikat olmadığında, söylediğin hiçbir şey kalpleri tatmin etmeyecektir.

İnsanın hakikati inkar etmek yerine *bizlere nasip olmadı* demesi evla
değil miydi? Bunu farkettiğinde hakikate yaklaşmış olacağını, kendini
bilmekle, kendi *nasipsizliğini* farketmekle hakikate yaklaşacağını ve
hakikatin de ona yaklaşacağını söylemek mümkün değil miydi? Hayatın
*bela vaktinde* kıldığımız namazın abdesti olduğunu, o sebeple temiz
bulunmak gerektiğini idrak etmek zor muydu?

Bir de şöyle düşün: Hepimiz gördüğümüze inanıyoruz. Ama bazılarımız
diğerinin gördüğünden *nasipsiz.*

