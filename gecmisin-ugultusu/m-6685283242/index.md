---
title: Dil olarak Din, Lehçe Olarak Mezhep
date: 2011-06-19
---

Din ve lisan arasında bir analoji kurup seyrine bakalı birkaç sene
olmuştur herhalde. Aslolarak kendime *bir dinin neden kuralları vardır?*
sorusunu cevaplamak için yazmıştım, *bir dilin neden kuralları varsa,
ondan.*

Modern insanın din anlayışı garip, ona hakikate götüren bir araç yerine,
hakikatin kendisi gibi yaklaşıyor, dindarı da böyle, dinsizi de; dindar
bu yüzden körleşiyor, dinsizin inkarı da dinde bulduğu *çelişkilere* ve
onun bizatihi hakikat olmayışına dayanıyor. Bu yazıyı da aklıma düşüren
eskiden okuduğumu sandığım ama yeni yayınlanmış [İslam'da Mezhepler Hak
Mı? isimli
yazı](http://panteidar.wordpress.com/2011/06/08/islamda-mezhepler-hak-mi/)
oldu. Eski analojiyi biraz daha işlemek nasıl olur, bakalım.

İnsanlar anadillerinin kurallarından şikayet etmez, gramer bize başka
bir dili öğrenirken zor görünür. Bunun gibi kişi *anadininden* şikayet
etmez, etrafından aldığı ve hayatının mihveri kıldığı kuralların *doğru
hayat* olduğu konusunda bir şüphesi yoktur. Onun *din kurallarından*
şikayeti, başkalarının hakikat ve hayat tarzını gördüğünde başlar. Bu
anlamda din, insanın en önem verdiği, hayatını tanzim ettiği kurallar
bütünüdür. Modern insanın ekseriyeti, aynı dinin, *menfaat dininin*
mensubudur.

İnsan yaşadığı hayatın dini bir hayat olduğuna inanmaz, aynen anadilinin
grameri olduğunu farketmesi için öğrenim alması gerektiği gibi,
hayatının kuralları olduğunu öğrenmesi için de bunların sırf taklitten
öte, kalıba dökülmüş olması gerekir. İnsanların pek çoğu, yaşadıkları
dini, aynen konuştukları dil kadar kolayca ve pek de üzerinde durmadan
yaşar. Çoğunun yaşadığının kurallı bir din olduğundan haberdar olmayışı
da bundandır.

Ona göre din, işte, belli ritüeli, inanç sistemi, kitabı, metafiziği
olan bir gelenektir. Ancak dar anlamda din ile hayat tarzını belirleyen
diğer gelenekleri karşılaştırınca pek büyük bir fark bulamazsınız.
Demokrasi, mesela, oy verme gibi bir ritüeli, en doğru yönetim sistemi
olduğuna dair bir inancı, toplum sözleşmesi gibi bir kitabı, en doğru
yolun oy çokluğuyla elde edileceği inancı üzerine kurulmuş bir
metafiziği olan bir din gibi kabul edilebilir. Bununla beraber burada
biraz daha dar anlamıyla din anlayışının üzerinde duracağım.

İnsanın dini ciddiye alması, okulda öğrendiği gramerden sonra dilini
ciddiye almasına benzer. Çoğu insan az biraz öğrendiği gramerle yetinir,
ama genelde doğru konuşur, bunun gibi, çoğu insan yüzünden öğrendiği
dini kurallarla yetinir ama dinin kötü saydığı pek çok fiilden de uzak
durur.

İnsan, bir dilin kurallarının ne kadar *mantıklı* olduğu tartışmasını
bitiremez, çünkü bütün dillerin içinde belli bir örgü ve bazı
düzensizlikler vardır; dinlerin de ne kadar mantıklı olduğu
tartışmasından pek sonuç alamaz. Bununla beraber nasıl ki bir dili iyi
konuşmak, kelimeleri yerinde, cümleleri hakkıyla ifade etmek makbuldür;
bir dini de neyi ne için yaşadığını bilerek ve hakkını vererek yaşamak
makbüldür. Dini ciddiye alarak yaşamak, dili ciddiye alarak konuşmak
gibi, insanı hakikate daha çok yaklaştırır.

Daha doğrusu hakkı verilmiş dil gerçeğe, hakkı verilmiş din hakikate
daha çok yaklaştırır.

Bir insan kendine dil icad edebileceği gibi, din de icad edebilir. Ancak
bunun insanı hakikate diğer dinlerden daha çok yaklaştıracağını iddia
etmek biraz tuhaf kaçar. Dil icad etmek gerçeği daha iyi ifade etmek
anlamına gelmez, insan eğer dilin araç, gerçeğin amaç olduğunu
farkedemezse, ürettiği dil bir torba dolusu kuraldan öte gidemez ve din
eğer hakikate yaklaştırmıyorsa, eğlence kabilinden ritüellerden ve masal
kabilinden metafizikten pek de farklı olmaz. İnancımıza göre hakikat
kendini peygamberler yoluyla ifşa etmeseydi, onların buyurduğu kurallar
da hakikate götürmezdi. Peygamber hakikati icad etmez, hakikat peygamber
yoluyla kendini duyurur.

Bir insanın bir tek anadili olabileceği gibi tek bir anadini olur,
*biraz ondan, biraz bundan* yaşayan, biraz ondan biraz bundan konuşan
kişi gibidir, enteresan olabilir ama ifadelerini ancak iki dili de bilen
biri anlar ve böyle birisi muhtemelen iki dini de hakkıyla yaşayamaz.
Hem modern hayatın tüm nimetlerinden, hem İslam'ın akidelerinden
yararlanan bir din yaratmak için, ya İslam'ı, ya modern hayatı kırpmak
gerekir, hem Hristiyan, hem Hindu olmak için İsa Mesih'in Tanrı'nın tek
oğlu olduğu inancından vazgeçmek ve onun Atman'ın Brahman'la tevhidi
tecrübesini yaşadığını iddia etmek gerekir.

Bir peygamberin hakikate nisbetle hali, mesele [Helen Keller'in suyun
anlamını öğrenişindeki](http://gardenofpraise.com/ibdkell.htm) hale
benzer. Hepimiz kör ve sağır doğarız, öğrenebildiğimiz hakikat ancak
hayatımızı idame ettirecek kadarıdır, yine de hakikat bazılarına
işaretlerin anlamını kavratır, onlar hakikati kimi zaman (İslam'da
*şeriat* veya *Kitap* denen) yeni bir dille, kimi zaman varolan dillerde
anlatır. Bu anlatım uygulanmak içindir, hakikati bir kitaba veya kural
torbasına dönüştürmek için değil; hakikat güneşse, kitap da, kural da o
güneşi işaret eden parmaktır ve insan güneşe bakamaz ama ona doğru
ilerleyebilir.

Lehçeler ise bir dilin farklı coğrafya ve zaman şartlarında değişmesiyle
oluşur, hakikati anlatan dinlerin lehçeleri de böyledir. Zaman içinde
birbirinden uzaklaşır, çelişkiye düşebilir, hatta zaman zaman bir
lehçenin artık o dile mensup olup olmadığı bile tartışılmaya
başlanabilir; Kazakların konuştuğu dilin Türkçe'nin lehçesi mi, ayrı bir
dil mi olduğunu tartışmak mümkünse, bir mezhebin İslam'ın içinde mi,
dışında mı olduğunu tartışmak da mümkündür ama pek bir fayda getirmez.

Şahsen (A.S.R.B.Ü.O.) Muhammed'in konuştuğu dilin, yeryüzünün son
demlerinde hakikate en yakın dil olduğunu ve onun tarih boyunca oluşmuş
lehçelerinden Ehli Sünnet'in de içinde bulunduğum şartlarda
diğerlerinden daha kuvvetli ve takip edilmesi mümkün bir gelenek
olduğunu düşünüyorum. Ehli Sünnet'in Hanefi *ağzı* alıştığım ve
kaynaklarını takip etmesi en kolay olanı. Bununla beraber Latince'nin
günümüzü ifadesinin her zaman mümkün olmayışı gibi, dilin yetersiz
kaldığı yerlerin olabileceğini de kabul ediyorum. Zaman zaman kendi
kendime ürettiğim kelime ve ifadelerin sebebi budur. Eski dillerde atın
farklı şekilde yürüyüşü için farklı isimler varmış ama tırıs ve rahvan
artık kullanılan kelimeler değil, bunun gibi, değişen sosyal şartların
ortadan kaldırdığı, uygulanamaz hale getirdiği hükümlerin olabileceğini
kabul ediyorum. Bazı hükümlerin de *etimolojisine* bakılması
taraftarıyım. Mesela altın para için geçerli faiz hükümlerinin, banknot
için ne kadar geçerli olduğu ve aynı zamanda arbitraj veya tahvil
ticareti üzerinden para kazanmanın ne ölçüde helal olduğunun düşünülmesi
gerekir. Altının tek kıymet ölçüsü olduğu zamanlarda konulmuş hükümleri
doğrudan günümüze uygulamak, at arabasının tek araba olduğu devirdeki
*trafik kurallarını* günümüze uygulamaya benzer, devletin vatandaşının
cebindeki kağıt paranın değerini karşılıksız para basarak azaltması,
diğer tür hırsızlıkların tamamından *daha haram* olması gereken başka
bir hırsızlıktır, ama eski dilde buna dair bir hüküm bulunmadığı için
hepimizin lehçesi durumu farklı ifade eder.

Hangi dilin *asli dil*, hangi lehçenin en doğru olduğu tartışmaları
ilgimi çekmiyor. Almancanın mı, Türkçenin mi gerçeği daha iyi aktaracağı
kadar anlamsız bir tartışma gibi görünüyor, dilini iyi kullanan (yani
dinini hakkıyla yaşayanın) gerçeğe daha yakın olacağını, dilini fitne,
bozgunculuk ve yalan için kullananın da gerçekten uzaklaşacağını görmek
zor değil. İslam'ı bir parçalama, zulüm, hakaret aracı gibi kullanmak
mümkün, bir hakikat ve iyilik aracı olarak kullanmak da mümkün,
Türkçe'yi gerçeği anlatmak için kullanabilirsiniz, yalan söylemek için
de kullanabilirsiniz. Lehçeleri de aynı dilin mensuplarını birleştirmek
için veya ayırmak için kullanabilirsiniz; mezheplerin de durumu budur;
dilerseniz ayırır, dilerseniz birleştirirsiniz, ben birleştirmekten
yanayım.

