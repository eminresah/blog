---
title: Söz olur, kabahat olur
author: Emin Reşah
date: 2011-05-15 08:07:13
tags:
    - İslam
    - vahiy
    - mantıklılık
    - namaz
    - Tanrı
    - yaşama biçimleri
---

Yakıp sigaranla ipek halıyı, söz olur, kabahat olur, çekinme dök
içindekini, belki seni anlayan bulunur, belki sen söylersin *hep
beklediğimiz cevabı.*

İnsanlarla münâsebetimin fazla olması bende bir yılgınlık yaratıyor.
Fazla konuşan bir insan değilim. Ancak konuştuğumda kendimi açıklamak
zorunda kalmak daha da yoruyor. İki lafın birini yeni kelimelerle aktar,
ki karşındaki anlamadığını anlasın.

Dinlemeyi bilmeyen insanı dinlemeye gerek yok, çünkü o cahildir.

Bayandan temiz dünya, bırakıp, silmeyip yazdıklarımı, ne çıkacak diye
merak ettiğimde dönüp durduğum o dehliz, insanın bilinç altının çok
yaratıcı olduğunu iddia edenlerin pek de doğru olmadığını, mesela benim
bu *pek de*, *pek de*, *pek de*'lerimin aslında ve tabii (*aslında*,
*aslında*, *aslında*'larımın da) oradan neşet ettiğini, bilincimin
üstünün altının hepsinin pek sıkıcı ve sığ olduğunu sanıyorum. Cümle
kurmayı beceremez, bıraksan, başı kıçı oynayan birtakım lafları dizer,
sonra bakar nedir, hangisidir, ne anlama gelir, buyur sen düzelt okur
diye.

Asıl evimde artık bir kitaplık yok. Birkaç gün için kitaplığımın olduğu
eve geldim. Bir zamanlar okuduğum kitaplara bakıyorum, elime alıp
tartıyorum, açıp yeniden okuyorum. Hayatın genelde iyi gittiğini bilen
insanın bile melankolik bir bakışla geçmişi incelemesine ne denir? Bu
sadece bir nostalji değil. Nostalji kelimesi bana balkondan halı çırpan
bir kadını hatırlatıyor. Bilinç altımın devreye girmesi, bilincimin
üstünü de soyup dımdızlak kalması… Evet, nostalji değil bu, *sadece*
nostalji değil, belki biraz katılmıştır. Ama ben sanırım var olmaktan
yorgun düştüm ve sadece bir hayal olan hayatı, varlığın ve bilginin
çetin kanunlarına ihtiyaç duymayan hayatı özlüyorum.

Namazı kılmam gerek, geciktirerek kılmak hoşuma gitmiyor. Ezan
okunduğunda neşeyle kalkıp namaz kılabilen bir insan olmak isterdim, zil
çaldığında neşeyle derse başlayan bir insan olmak da isterdim, uykum
geldiğinde uyumak da hoş olurdu, yemek yerken iyi çiğnemek ve tatlı
yerken kontrolümü kaybetmemek. Aslında *varlığın yükü* falan diyerek
ulvi bir havaya soktuğum bütün bunların birikmiş bakiyesi, namazı
geciktirmenin, aldığım kitabı okumayışımın, bahçedeki otları
biçmeyişimin, ağaçların benden ilgi ve su beklemesinin, çatlayan
duvarların onarılmasının, annemin verdiği kararların eleştirilmesinin ve
düzeltilmesinin, bana arada soru soranların hepsinin cevaplanmasının ve
dünyanın sevk ve idaresinin yorgunluğu. Bir ahiret yorgunluğu.

*Ölmeden önce nefsinizi hesaba çekiniz* diyen peygamberin de böyle bir
yorgunlukla baş başa olduğu ve sevdiği üç şeyin *namaz, güzel koku ve
kadının* bunlardan kaçış olduğunu sanıyorum. Vahiy almak, ki inansalar
bi dert, inanmasalar ayrı dert, insanlara önderlik etmek, savaşmak,
nereye olduğunu bilmediği bir kaderi yaşamak… Ben Allah'ın peygamberinde
yalnız ve sadece Allah'la dost bir insan gördüm. Ona inanmış olmamın
sebebi de, yeryüzünün bu en etkili insanının bilincinin altı, üstü veya
yanıyla bu yaptıklarını yapamayacağını, basit bir hesap, bir kurgu veya
şans eseri o kitabın yazılamayacağını, peygamberin de kaçacak yeri
olduğuna inansa peygamberlik yapmayacağını düşünmemdi. Bir mağarada,
insanların arasından çekilmiş ve sadece *en yüce dostunun* lezzetiyle
meşgulken beliriveren melek, sonra üç yıl görünmeyişi ve bu arada
intihar etmeyi bile düşünen bir adam… Öyle olmaktan hep korktum.
Kendisinin de aldığı vahyin *bilimsel* bir değerlendirmesini yapacak
gücü olduğunu sanmıyorum. Arının bal yapması ama onu izah edemeyişi
gibi, zor vazifeyi yapan ve bunun ne zaman ne getireceğini bilmeyen
biri.

Vahyin hakikatine iman etmemdeki vesile büyük ölçüde peygamberliğin pek
de arzulanan bir dünyevi getirisi olmayan ve ötelerin ötesinden bir
destek olmadan başarısızlığa mahkûm bir *meslek* olması. Ondan önce de,
ondan sonra da peygamberler vardı denecek. Ancak onların hiçbiri onun
yaptığını, ölümünden on sene sonra iki süper güçten birini fethedip,
kırk sene sonra diğerinin başşehrini kuşatacak, yüz sene sonra Tours'a
(Paris'in yüz elli kilometre yakınındaki Tours'a) kadar ilerleyecek…
Kitap zamanının en akil adamlarından avamına kadar on dört asırdır
yeniden ve yeniden okunacak, ezberlenecek, yorumlanacak, incelenecek…
Sözleri ve davranışları hâlâ milyonların hayatına yön verecek… Yani
bunların hepsini, kendinde toplayan insan kadar büyük olmayışlarıyla
cevap vereceğim.

Söylediğimin [argumentum ad
populum](http://en.wikipedia.org/wiki/Argumentum_ad_populum) olduğunu
iddia etmek mümkün: *Muhammed neden peygamberdir?* Çünkü yüzyıllardır
milyonlar buna inanır. *Neden yüzyıllardır ona inanıyorlar?* Çünkü
Muhammed bir peygamberdir. Ancak dini (ve derin ahlâki) konularda hemen
hiçbir zaman başından sonuna mantıksal konuşmak mümkün değildir. Zaten
iş mantığa kalsa, herhangi bir insanın peygamberliği de, kâinatı yaratan
bir yaratanın bu kadar küçük bir gezegenle meşgûliyeti de, o yaratıcının
varlığı da pek mantıklı değildir.

Varlığın kendisi mantıklı değildir her şeyden önce. *Neden varlık?*
sorusunun mantıken bir cevabı yoktur. Bir yerde varlığın zaten var
olduğu için var olması gerektiği gibi düşünceler sergilemek gerekir ve
orası mantığın susmak zorunda kaldığı yerdir. Vahiyle ilgili konuşurken
de böyle bir mantıksızlıktan öteye gidemezsiniz. Dini hemen hiçbir
sorunun nihâyetinde mantığa varmayacağı açıktır. Çünkü zaten bu tuhaf
dünyanın kendisi mantıksız, varlığın mâhiyeti anlamsızdır.

Denk düşmelerle, insanın kendinde gördüğünü etrafında da görmesiyle,
*inâyetle*, ufak sebeplerle insan iman eder. Gerçekte imanın sebebi de,
inkârın sebebi de ufak meselelerdir. Çünkü biz ufak insanlarız, ufak
işler peşinden koşuyor, ufak işlerimize destek arıyoruz. Delil olarak da
ufak şeyler yetiyor, en azından bana yetiyor. O sebeple büyük meseleleri
dert etmekteki amaçlar da ufak: Tanrı'nın *hakikat arayışıma* ket
vurduğu için orada durmasını istemiyorum. İndirdiği kuralların önüme
çıkmasını, beni doğru veya yanlış diye yargılamasını istemiyorum.
Görüyorum ki ölenlerin başına bir şey gelmiyor, çürüyüp yok oluyor
hepsi. Görüyorum ki hayatın tadını çıkarmak varken bu meselelerle
uğraşmak anlamsız. *Ben aslında nasıl yaşamam gerektiğini biliyorum,*
bana bunu anlatacak Tanrı'ya veya başka birine ihtiyacım yok… İnkârın
asıl sebebinin buna benzer itirazlar olduğunu düşünüyorum. İmanınki de
benzer, ufak bir mucize, duanın kabulü, anlamsızlığın açıklayamadığı
hâdiseler… Bunları anlatmayı sevmem ama hayatımda çok var ve ben bu
sebeple peygamberimin *en yüce dostuyla* dost olmayı diğer dostluklara
tercih etmeye çalışan bir insan oldum. Gökyüzünü seyredip *ah yıldızlar,
sizin sahibinizi tanıyorum* demenin verdiği his, belki ucuzundan bir
delilik. Ancak bunu, benim kafamın içini, sırların sırrını, ruhun
aksamını, oluşun hakikatini bilmeyenin, benim bildiğimin ötesinde
bilmeyenin bu deliliğimi nasıl ispat edeceğini de bilmiyorum. Sahip
olduğumdan daha fazlasını vermesi ve o yıldızların sahibinin kim
olduğunu öğretmesi gerek.

Yani başka bir peygamber olması.

Sartre *nasıl yaşamak gerektiği dışında her şey çözülmüştür* derken aynı
problemle karşı karşıyaydı. Ufak meseleler gerçekte en önemli meseleler,
hayatı idare eden meselelerdir. Konuşulmayışları, çok defa herkesin aynı
sâiklerle hareket etmesinden ve bunların üzerinde durmayı kendine
yediremeyişinden. Aslında bir harfi telaffuzuna gıcık olduğun ve geçen
gün sinemada uyuduğu için artık seni sevmediğine kanaat getirdiğin
sevgilinden ayrılırken başka sebepler uydurman gerektiği gibi, asıl
derdimiz hayatımızı nasıl yaşayacağımız olduğu hâlde, buna büyük kulplar
takmaya çalışıyoruz.

Tanrı'nın varlığı-yokluğu, önümdeki yemeğin varlığı-yokluğu kadar beni
ilgilendiren bir mesele değil. Soyut olarak düşünüldüğünde kimse için
gerçekte önemli değil. Önemli olan Tanrı adına konuşmanın ne kadar
*gerçek* olduğu, o yemeği yemek veya yememek için kurallar koymanın ne
kadar hakikat olduğu ve o yemeğin nasıl yeneceği. Tanrı meselesi ufak
problemlerin insan aklının devasa aynasında yansıması. Ancak bu
meselenin özündeki ufaklığın kavgası, Tanrı kavgasına her zaman
yansıyor. Çözümün bulunamayışı da, anahtarın kendi mahallemizde düştüğü
hâlde, hep başka şehirlerde, başka ülkelerde aranması.

*Kendini bilen Rabbini bildi* diyen peygamberin anlatmaya çalıştığı,
kendinin Rabbin olduğu değil, Allah'ın kendi mahallemizde, ufak
meselelerde aranması gerektiği olabilir. Allah'ın zatını, onun kâinatı
neden ve nasıl yarattığı, veya tüm bu dünyanın onun hikmetinde nerede
olduğu, bu dünya varken yıldızlara, yıldızlar varken bu dünyaya ne gerek
olduğu gibi meseleler ise nasıl yaşamayı bildiğimiz zaman yoldaki
işaretler, bilmediğimiz zaman sadece anlamsız engeller oluyor.

Bu yazı bi garip oldu. Yukarıda kılmaya üşendiğimi anlattığım namazı ve
sonrakini kıldım ama birazdan diğerinin vakti girecek ve ben hâlâ
üşeniyorum.
