---
title: Cefa
date: 2012-02-11
---

Cefa dindarlığın toprağıdır. *Dindar nesil* yetiştirmek gayesinde
olanların bir yandan *gelişelim zenginleşelim* derdinde olması, maksadın
dindarlıktan çok uysallık olduğunu ilham ediyor.

Dindar yetiştirmek kolaydır. İnsan zor zamanlarda *doğal yoldan*
dindarlaşır. İnsanların hayatı kontrol edilemez sebeplerle
zorlaştığında, çareyi dinde (veya din fonksiyonu gören felsefelerde)
bulurlar. Cefa olmasın ama *din* olsun diyenlerin asıl derdi, istisnalar
mahfuz, kabileciliktir. *Bizden olsun* meselesi. Olsun, ancak bunun adı
dindarlık değil, *cahiliyye hamiyetidir.* Cühelanın birbirini himaye
etmesi, el kol dirsek temasıyla yürüyen bir düzen.

*İslam'da çilecilik yoktur* diyorlar, doğrudur, çünkü İslam tekkelerde
beslenen yapay bir çile yerine, hayatı kendisini bir mücahade alanı
yapar. Ne zaman ki bu *hakiki çile* kaybolur, insanlar ferahlar ve
zenginleşir, bazıları da kendilerini, hani güneşte değil de, floresan
ışıkta yetişen cinsten meyvelerle besleme ihtiyacı hisseder. Pazar
kapanmış, mücahede durmuş, insanlar *dine tok* karınlarıyla istirahata
çekilmiştir.

Şimdiki müslümanlara sorunuz: *Gelişelim görüşelim güzelleşelim*, tamam,
peki neden? Bunun bir cevabı yok. *İktidar bizim olsun* diye ikiyüz
yıldır uğraşıyordunuz, hadi sizin oldu, ne yapacaksınız?

Ben söyleyim ne yapacağınızı: Padişahlar ne yapıyorduysa, Cumhuriyet'in
kadroları ne yapıyorduysa, siz de onu yapacaksınız. Kuşatıcı bir fikir,
yeryüzüne ilham verecek bir anlayıştan uzak insanların daha fazlasına
gücü yeteceğinden derin şüphelerim var.

