---
title: Ölüm(süzlük) Üzerine
date: 2012-01-05
---

Son zamanlarda ölüm hakkında iki yazı okudum ve bir konuşma dinledim.
Yazıların biri doktorların ölümü nasıl karşıladığıyla, diğeri ölüm
öncesi pişmanlıklarla ilgiliydi, konuşma ise ölümden kaçmanın nasıl
mümkün olacağına dair.

(Hepsine link verecektim ama genelde eposta dışında Internet'in kesik
olduğu bir zamanda yazıyorum. Notlarda varsa link veriyorum, aksi halde
olamıyor. Önceki yazılara yazılan yorumlara da, çok istediğim halde
cevap veremedim.)

Yazıların ilkinde doktorların öleceklerini anladıklarında hatalara
uyguladıkları uzun *tedavilerden* kaçındıklarını ve aileleriyle beraber
daha çok zaman geçirip, kendilerini ölüme hazırladıklarını anlatıyordu.
*Evinde huzur içinde ölmek* diye tabir edilen hadise. Doktorların
bazısı, kalp krizi halinde CPR (kalp masajı) uygulanmaması için madalyon
takıyormuş. Hatta madalyonda yazan *NO CODE* ibaresini göğsüne dövme
yaptıran bile varmış. *Zira,* diyor yazar, *şu kadar sene içinde CPR
uygulanıp da hastaneden yürüyerek çıkan sadece bir kişi gördüm, onun da
zaten kalbinde bir sorun yoktu.* Doktorların ölüme bakışının *tedavide
rezil olmak* üzerine kurulmuş olması ve birkaç ay daha yaşamak uğruna
kendilerini yormayışları, doğrusunu söylemek gerekirse, pek de ilginç
gelmedi. Çünkü bunun böyle olduğunu tahmin ediyordum. Senelerce ölüme ve
hayata rasyonel biçimde bakmaya alışmış insanların, konu kendileri
olunca da en rasyonel tercihte bulunacaklarını ve ömürlerine katacakları
günlerden daha fazlasını harcayacakları tedavi süreçlerine girmek
istemeyeceklerini tahmin etmek zor değil. Bir de, sigara ciğerlerine
çekişlerinden falan da anlaşıldığı kadarıyla, bir çoğu ölümü yaptıkları
işten de bir kurtuluş olarak görüyor.

[İkinci
yazı](http://www.ariseindiaforum.org/nurse-reveals-the-top-5-regrets-people-make-on-their-deathbed/)
ölüm vakti yaklaşmış hastalarla beraber bulunan bir hemşirenin, bu
insanların paylaştıkları pişmanlıklarını aktarıyordu. Genelde
başkalarının istediği şekilde yaşamaktan, kendi istedikleri gibi
yaşamadıklarından pişman oluyormuş insanlar, *o kadar çalışmasaydım*
diyorlarmış. Bu da sürpriz değil, çünkü insanlar neredeyse ölümü unutmak
için çalışıyor ve kendilerine ölümü unutturabileceğini umdukları tüm
toplumsal cihazları deniyor. Bu kaçışın en kolay yolu da çok çalışmak,
diğer insanların arasında muteber bulunabileceği mevkilere gelmek,
sosyal konumun şartlarını yerine getirmek falan. İnsanlar herkesle dost
olmaya çalışıyor, ancak önce kendileriyle, sonra aileleriyle dost
olmaları gerektiğini unutuyor. Ölüm görünüp çattığında, elbette tüm bu
sahte hedefler yok oluyor ve insanlar hayatlarını daha çıplak
değerlendirme fırsatı buluyor. Pişmanlık acı bir şey.

Konuşma ise (inşallah doğru hatırlıyorumdur) Audrey de Grey'in TED
konuşması. 2005 yılından sanıyorum. Bu konuşma ölümü yenmek üzerine
ancak bunu *Singularity* mezhebinden olanlar gibi insanın yarı (veya
tam) bir bilgisayara dönüşerek değil, biyolojik sorunların birer birer
çözülmesiyle olacağını iddia ediyor. Roketlerin yerçekimini yenmesi için
gerekli minimum hız gibi, insan ömrünün uzamasındaki hızın artmasıyla,
insanların ölümsüz hale geleceklerini, çünkü mesela 100 yaşındaki birisi
200 yaşına gelinceye kadar, ortalama ömrün 300 yıl olacağını, 300'e
gelinceye kadar, ortalama ömrün 800 olacağını falan söylüyor. (Buna
benzer bir hikayeyi Zeno da anlatmıştı sanırım, ama tersinden.) *Nasıl
olacak?* sorusuna da, *her onyılda bir iki sene uzuyor zaten* diyor,
teknoloji biraz daha hızlanıp, tedaviler ilerlediğinde insanın ömrü de
otomatikman uzayacakmış. (Merak ettiyseniz, Singularity'ciler daha
basitçe, *2040'a kadar dişinizi sıkarsanız, ondan sonra hayatın (ve
ölümün) tüm meselelerini namütenahi zeki bilgisayarlar çözecek* diyor.
İnşallah bu bilgisayarlar yeryüzünün dengesini bozan türü ayıklayıp,
yeniden doğal denge kurmaya kalkışmaz.)

Gençliğimin ilk sıkıntıları zamanında kendime şöyle bir soru sormuştum:
Biri bana ölmek için son günün bugün olduğunu, yarından sonrasının artık
sonsuz hayat olduğunu söylese ne yaparım? Ancak böyle bir durumda
intihar edilebileceğini, daha öncesinin anlamsız olduğuna kanaat
etmiştim. (Muhtemelen intihar etmeyi falan da düşünmüşümdür, hatta
*nasılsa ölüm hak* deyip intihar vazgeçmiş de olabilirim. Net
hatırlamadığım için düzgün aktarmam mümkün değil ama en azından başka
birinin başına gelmiş gibi hatırladığım kadarıyla çok zor zamanlarım
olmuştu.) Şimdilerde artık sonsuz yaşamaktan da, yarın ölebilecek
olmaktan da bu kadar korkmuyorum; fani ve çaresiz bir insan olduğumu,
duygularımın, korkularımın, düşüncelerimin, kararlarımın Allah'ın elinde
olduğuna şahitlik ettikten sonra, böyle sorularla da uğraşmaz oldum.
Hayatın kendisi de artık o kadar sıkıcı değil.

Ölüm belli olduktan sonra insanların ilk yazıdaki doktorlar gibi
davranmasını engelleyen, yine ikinci yazıda bahsettiği pişmanlık
kaynakları. Hayatta kalmak adına anlamsız da olsa *bir şeyler yapmış
olmak* tercih ediliyor. Bunda suçlanacak bir taraf göremiyorum,
insanların derdi sonuçlar değil, çok defa *çalışmış gibi görünmek,
üzülmüş gibi görünmek, uğraşmış gibi görünmek.* Yeryüzü *gibi görünmek*
oyunu etrafında dönüyor, doktorlar da ölümle başbaşa kalmadıkları sürece
*tedavi ediyormuş gibi görünmek* zorundalar.

Ölümden kaçma konusu ise ne kadar heyecanlı bir konu… Şahsen bunun
*feasible* olduğuna inanmıyorum. Biyolojik hayatın yıldızlar ve
galaksiler çapında düşünüldüğünde olması gerektiğinden pahalı olduğuna
inanıyorum ve (nasıl olacaksa) biyolojik olmayan hayatın da bir insan
hayatı olmayacağını düşünüyorum. Eğer bir gün *hayat* Güneş Sistemi
dışına çıkacaksa, muhtemelen insan olmadan çıkacak, çünkü bir insanı
uzayın derinliklerine göndermek, Dünya'nın altından kalkabileceğinden
daha pahalı olabilir. Çiplerde yaşayan zekalar icad edip, onların geri
kalan macerayı yönetmeleri muhtemelen daha ucuz olur. (Neden bütün
uzaylı filmlerinde hep biyolojik canlılar olur, bunu da anlamıyorum; o
kuyruklu muyruklu koca kafalı yeşil saçma şeylerin burada ne işi var?
Neden kocaman ve hantal gemilere o kadar kaynak ayırıyorlar?)

Ben bu ölümden kurtuluş hikayelerinin hepsinde, bir tür olarak insanın
sonunu görüyorum. Uygun teknolojiler geliştirilemezse çevre felaketleri,
savaşlar ve nüfus artışından; geliştirilirse de insanın artık müstakil
bir tür değil, makinelere bağımlı tuhaf bir *hibrid* olmasıyla son
bulacak bir hikaye görüyorum. Ölüm üzerine fazla yorulmaya gerek
olmamasının sebebi de bu.

