---
title: Teaddüd
date: 2011-05-26
---

Haberler ortaya çıkınca *çok eşlilik* konusunda yazmak için uygun bir
zaman olduğunu farkettim. Hem *gündemin tanrısına* bir nevi salavat, hem
de eşim şu sıra *kesin yatak istirahatiyle* bağlı olduğu için
söylediklerimin ceremesinden sıyırma ihtimali, hani belki dayak yemeden
yırtarız gibisinden…

Konu hemen herkesin ne diyeceğini bildiğimiz konulardan biri. (Benim ne
diyeceğimi biliyor musunuz?) Herkes meşrebine ve *ideal* bir takım
insanlara nisbetle konuşacak, sonra herkes bildiğini okumaya devam
edecek, falan filan.

Evlilik tuhaf bir kurum, daha da tuhafı bunun *aşkla* ilgisinin
kurulması. Evliliğin ortaya çıktığı zamanlarda böyle bir korrelasyon
yoktu, *severek evlenmek* dediğimiz icat çok yeni. Bu sebeple evliliğin
anlamı konusunda pek bir uzlaşma yok, nesil farkına yüzyılların mirası
eklenince garip tasavvurlar ortaya çıkıyor. Çok eşliliğin bu kadar kötü
görülmesinin altında, bir insanın birden fazla eşini (evlenecek kadar)
sevemeyeceği, biri haricindekileri aldattığı gibi bir anlayış mevcut.
Doğru olabilir, bu konuda pek tecrübem yok, aynı anda iki kadına aşık
olmayı denemedim ama bu kavgadaki asitliğin kadının *aldatılma*
konusundaki hassasiyetinden kaynaklandığını düşünüyorum. Çok eşlilik
aldatmanın legalize edilmiş hali gibi geliyor olmalı.

Erkeklerin, itiraf edince inşallah gözümüz çıkmaz, genetik bir *harem
merakı* var. Sosyal, moral ve ekonomik hiçbir kaybı olmayacaksa, erkeğin
yeni sevgili edinmeye çalışması gayet normal; ama *kaybı olmayacaksa*
kısmı günümüzdeki çoğu erkek için geçerli değil, çok defa bir sevgiliyle
mutlu olmak varken, ikisiyle mutsuz olmak ihtimali çok kuvvetli. O
sebeple akıllı erkekler genelde böyle maceralara girmez ama anlaşıldığı
kadarıyla erkeklerin IMF başkanı veya üst düzey siyasetçi olmak için
bile akla pek ihtiyacı yok.

Erkeklerin tabiatını boşverip, *uçkurlarını tutsunlar* demek, tabi, en
basit yol. Kadınların (bilhassa bekar olanlarının) bu *uçkur tutma*
konusundaki yaklaşımları gerçekten çok çekici, o kadar ki erkeklerin
uçkur sevdasını tamamen terkedip, kadın cinsiyle münasebeti arkadaşlık
düzeyine indirmeleri neticede daha muhtemel. Okuduğumda arka planda
*cırıl cırıl bir ses* duyduğum bazı yazılara bakıyorum ve kadın cinsinin
tamamını temsil etseler, uçkurumu unutmayı tercih edeceğimi düşünüyorum.
Evet, erkekler pis, zaten uçkurlarından başka düşündükleri de yok.

Evlilik danışmanı kadının söylediğini okuyunca, meselenin neden bu kadar
alevlendiğini merak ettim. Çünkü kadının derdi erkek cinselliğinden çok,
*bir şekilde* o erkeklerin metresi olmuş kadınların kanuni bir güvenceye
kavuşması. Çok eşlilik sözkonusu olduğunda bazı kadınların erkeklere
ateş püskürmesini anlıyorum ama neden metres olmayı, müteaddid eş olmayı
kabul eden kadınlara karşı sessiz kaldıklarını merak ediyorum.
Erkeklerin tab'an kötü olduğunu kabul ettik, tamam, ama hemcinsleriniz
neden *ağa düşürülmüş zavallı?* Erkeğin *biri ile* aldatmadan aldatması
mümkün olmadığına göre, o birinin de burada bir dahli yok mu? Kadınları
bu meselede bu derece edilgen düşünmek bana çok garip geliyor.

Bunu sorarsanız, herhalde maddi sebeplere bağlarlar, ancak bu o kadar da
doğru değildir. Maddi sebepler *ikinci eş* konusunda rol oynayabilir,
ancak kadının madden ayakta durabildiği bir çok durumda metres olmayı
kabul etmesinden işin başka tarafları olduğunu seziyoruz.

O zaman diyeceğiz ki, bu mesele sadece erkeğin ve metresin meselesi
değildir, bazı erkekler, bazı kadınlarla eşlerini aldatır, bazı ilk
eşlerin de bu konuda dahli olabilir. Suçun tamamını erkeklere yıkıp
kurtulamazsınız.

Eskiden evliliğin aşkla/sevgiyle alakası, saygıyla alakasından daha
azken ve evlilik kadın için temelde sosyal güvence anlamına geliyorken
oluşmuş bazı izinleri, bugünün *gizli nikahlı* dünyasına uygulamaya
çalışınca gariplikler başlıyor. Bunun dini taraflarını görmezden gelmek
mümkün değil, ancak meselenin sadece dini olduğunu düşünmek de anlamsız,
dinle ilgisi *bayram namazı* ve *kurban* gibi gelenekler üzerinden devam
eden erkeklerin, dinden çok geleneği takip ettiğini görmek zor değil,
farz olan sabah namazında horul horul uyuyup, vacip olan bayram
namazında camiye koşmanın da, kendine yediremediği için *etrafından
gizli* nikah kıydırmanın da acı ve komik olduğunu göremeyecek halde
çoğu.

Bununla beraber *tek eşlilik* idealinin de gerçek dünyada pek
tutmadığını görmek zor değil. İdeal erkekler, ideal kadınlarla
evlenirse, eh, belki ama evliliği böyle bir faraziye üzerine bina
edemiyoruz. Bu konuda hemen her zaman *duruma göre* karar vermek
gerekiyor. *Hayır hiçbir durumda olamaz* demek meseleyi çözmüyor, ama
*evet, her durumda mümkün* demek de istismar üretiyor.

[Mutlakçı-Durumcu](http://blog.eminresah.com/?p=371) konumun *mutlakçı*
tarafını da açıklayarak bitirelim. Genel bir ölçü olarak, çok eşlilik
mümkün olsa bile, ikinci eşin daha önce evlenmiş olması gibi bir şart
gözetmenin uygun olacağı kanaatindeyim. (Yani bir erkeğin ikinci eşi,
ilk defa evleniyor olamaz.) Bu *lafa geldiğinde* çok eşliliğin toplum
için faydalarından bahsedenlerin bahsettiği tüm nimetleri karşılar,
bekaretle kafayı bozmuş erkeklerle dolu bir toplumda boşanmış kadınlar
için de uygun bir çözüm olabilir, erkeklerin de bir çoğunun sırf uçkur
merakından girdiği maceralara ne şekilde bakacağımızı gösterir. (Benim
bu kriterle boşanmış kadını aşağıladığım veya kadını ikinci sınıf
gördüğüm veya buna benzer birçok şey söyleyebilirsiniz, o retorikten
açınca *kadın ve erkeğin her durumda eşitliği* dışındaki hiçbir söz
tartışmayı bitirmez, ancak bu da benim ilgimi çekmeyen bir slogandır.
Eğer *kadın erkek eşitliği* doğal bir durumsa benim için sorun yok, eşit
olmaya devam etsinler, ama doğal veya yapay sebeplerle eşit değilse
buradaki meseleyi düşünmek, sloganları tekrar etmekten yeğdir.)

Aldatmanın pek önemli bir kabahat görülmediği günümüz dünyasında bunlar
naif laflar. Kendini ikinci eş (veya *gerçek sevgili*) gören ama hiçbir
kanuni hakkı olmayan ve hikayedeki üç kişiden en çok zarar edeni olan
kadınların hukukunun ne olacağını sorunca da, hepimiz bir anda *tek
eşçi* oluveriyoruz.

