---
title: Yarım Dindar
date: 2012-03-01
---

Modern dünyanın *nasıl yaşamalı* sorusuna cevap veren düşüncelerin
tamamında bir krize sebep olduğu doğru. Felsefe ve Etik, günlük siyaset
kadar namı olmayan meseleler ve kendi saçlarından ayıkladıkları bitlerle
idare etmeye çalışıyor gibi, dinler bilimi ve genişleyen dünya görüşünü
nasıl değerlendireceklerini bilemiyor, hikmet kaybolmuş. İnsanların
söyledikleriyle yaşadıkları arasında bir tutarlılık aramak devri geçmiş,
hepimiz dünyanın kalabalığı karşısında ne kadar küçük ve zavallı
olduğumuzu hatırlıyoruz her gün. Sesimizin de, yaptıklarımızın da bir
önemi yok.

Yine de bu krizin ideolojilerden çok dinleri vurduğu da açık. Bir yandan
*sosyalist* olup, bir yandan kapitalizmin nimetlerini sonuna kadar
kullanma meraklısı insanlarda da farkedilen bir tuhaflık var ancak dini
kaynaklı düşüncelerin yarattığı tutarsızlık daha bariz.

Daha bariz, çünkü dinin kaynaklarının biraz daha bağlayıcılığı mevcut.
Sosyalizm'de *efal-i mükellefin* olsa, Starbucks'a gitmek en azından
*mekruh* olurdu ama taraftar toplamaya meyyal düşüncelerin ahlaki
doğrular konusunda ahrazlığı avantaj olduğundan, kişiler hem sosyalist
olup, hem de kapitalist düzenin içinde mırıl mırıl idare edebiliyorlar.

Müslüman için bu daha zor. Çünkü meseleyi getirip kişinin yaşadığı
hayata bağlıyor, insanın (kendisi küçük de olsa) yaptıklarından sorumlu
olduğunu hatırlatıyor. Bir yandan tefecilik yapıp, bir yandan
müslümancılık oynamak (imkansız değilse de) yokuş.

Bunun dini anlayışa getirdiği bazı problemler de mevcut. Modern hayat
dini kişiselleştirdiği ve onda toplumun geneli hakkında söz söyleme
hakkı görmediği için, faiz veya içki gibi dinin haram saydıklarını
ortadan kaldırmak mümkün olmuyor. Bunun üzerine, bir de modern sistemin
getirdiği karmaşık cihazların değerlendirilmesinin sağlıklı
yapılamayışını ekleyin. Misalen kağıt para gibi, temelde devletin halkın
elindekini çalmasına hizmet eden bir aracın faiz yasağına ne kadar
girdiğini değerlendirmek zor. Zenginlik ve ekonomiyle ilgili hemen bütün
kavramların kağıt para emisyonuyla doğrudan ilgili olduğu yerde,
*enflasyon oranında faiz, riba olur mu* sorusu çetin ve hafiften
anlamsız bir soru. Tek geçerli ekonomik değerin altın olduğu bir yerdeki
yasağı şimdiye uygulamak gerekirse, halktan izinsiz para basılmasının,
kambiyo işlemleri ve arbitrajla para kazanmanın, siyasi otoriteye
bağımlı ekonomik ölçü birimi olan paranın, menkul kıymet oyunlarının da
değerlendirilmesi gerekir. Derin bir tahkikle bunların çoğunun riba
yasağının hikmetine dahil olacağını ve haram kabul edileceğini
düşünürüm.

Buna bakıp *din artık işe yaramaz* da diyebiliriz tabi, bu birinci
seçenek. Ancak bana bunları düşündüren ve elimden geldiği ölçüde *doğru
yaşamak* diye bir şeyin varlığına inandıranın İslam olduğunu da gözardı
edemem. Dün de, bugün de, yarın da kişisel menfaatlerin doğrulukla
çatıştığı her yerde İslam'ın söyleyecekleri, seküler ahlak teorilerinin
söyleyeceklerinden, en azından nezdimde, daha etkilidir. İnsanlar ne
yapılması gerektiğini bilir, hepimiz yaşadığımız bu hayattan daha
iyisini yaşayabileceğimizi biliyoruz, üzerimize düşen vazifelerin
farkındayız, ancak bunu uzun vadeli devam ettirebilmek için destek
rasyonellik veya felsefe yoluyla gelmiyor; *kırmızı ışıkta geçmek kötü*
ile *kırmızı ışıkta geçmek haram* arasında bir bağlayıcılık ve ton farkı
var.

Yazı alıp başını gidiyor, söylemek istediğim asıl meseleye geleyim:
Modern çağın karmaşıklığının getirdiği nimetlerden yararlandığı ve
bunlarda hak ve hakikat ölçüsü aramadığı halde, etrafına karşı en
birinci müslüman görünmeyi becerebilen insanlardan bahsetmek istemiştim.
Muamelata dair işine gelmeyen kuralları önemsemediği halde, işine
geldiği ölçüde dini referansları psikolojik harp cephaneliği olarak
kullananlardan.

Adam Türkiye Cumhuriyeti vatandaşı, hatta bir de memur, devletin
sağladığı imkanları kullanıyor, onun iyi bir vatandaşı; ancak devletin
mahkemesi onu boşadığında, *ben dini nikah yaptım, boşamam da boşamam*
diyor. Bu söylediği dinen de saçmalık, çünkü farzımuhal dinen makbul bir
mahkeme de aynı şekilde boşayabilirdi, ancak devletin pek de müslüman
olmadığı, sağladığı bütün imtiyazları değerlendirirken değil, adamın
aklına o zaman geliyor. Bir başkası, dinen namuslu kadına iftira en ağır
sözlerden olduğu ve birine *zani* demek için cinsel birleşmeyi gören
dört şahit gibi pratikten öte bir şart gerektiği halde, birine etek boyu
kısa diye her tür lafı edebiliyor. Bir kadına zina ithamında bulunmanın
ne demek olduğundan ve gizli kalmış bin zinanın, bir zina iftirası kadar
önemi olmadığından habersiz veya habersiz kalmak işine geliyor.

İnsanın dini hassasiyetlerle modern çağa tamamen uyumsuz bir görüntü
sergilemesinde, bunu savunmasında, tutarlı olduğu sürece eleştirilecek
bir taraf görmüyorum. Modern hayatın karşısında mağlup olmuş bir hayat
biçimini takip etmeyi, tüm dezavantajlarına rağmen sürdürmeye
çalışmasında saygı duyulacak da bir taraf var. Asıl ikiyüzlülük dinin
sağladığı psikolojik ve sosyal konforu sonuna kadar istismar ederken,
modern hayatın, ekonomik ve siyasi cihazların imkanlarını tepe tepe
kullanınca ortaya çıkıyor.

Din ile dünyanın birbirinden ayrılmasının (hele İslam'da) mümkün
olmadığını biliyoruz. Mamafih (dinî jargonu alıp satan manasına)
*İslamcı* diyebileceğimiz bu insanların dini ve hikmeti kavrayışlarının
hemen hiçbir zaman dünyayı daha iyi bir yere dönüştürmeye namzet
olmadığının da farkındayız. Türkiye'deki İslamcılık tecrübesinin
gösterdiği de, iktidar, güç ve sair imtihanlar karşısında İslamcıların
en dünyeviden daha dünyevi bir hale girebileceği ve iktidar hevesinin
gerisinde ter dökülmüş bir murakabe çilesinin olmadığıdır. Ekonomiden
Amerikan tarzı liberalizm, siyasetten fırsatçı faydacılık, hukuktan
*Batı'da neyse öyle yapmak* anlayan insanların ve onların sürüklediği
kitlelerin daha iyisini ortaya koymasını beklemek anlamsızdır.

Yarım dindarlardan oluşan topluluk, işine gelen bir din üretir. Zor olan
kısımları es geçer, görmez, duymaz, anlatmaz, unutur; kolay olan
kısımları da birbirine tasallut etmekte kullanır. Günümüzde zor olan
kısım yeryüzünde hakkı ve adaleti temsil etmek, güçlülere karşı menfaat
ve siyaset hevesinin ötesinde *Allah rızası* için mücadele etmektir.
Kolay olansa kadını ezmek, dini öncelikleri sulandırmak, ibadetlerin
ayrıntısıyla uğraşmak ve İslamı bir merasim dini haline getirmektir.
Dindarlaşma deyince kimsenin aklına birincisinin gelmeyişi ve
ikincisinin gelmesinde Türklerin gerçek dinine dair bir işaret var.
