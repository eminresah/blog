Minik Ali Paşa [1]_
===================

:date: 2014-11-23 03:41:51 +0200

Son yazıdan beri hayatım *çok* değişti. Baba oldum. Korkutucu bir
gelişme.

Korku derken sorumluluğun korkusu, henüz annesinin sesinden başkasını
tanımayan ürkek bir canlı, atfettiğim tüm *akıllı* bakışları, adına
yazdığım tweetleri, insan olmanın tüm zavallılığının getirdiği bir
sorumluluk. Kucağımdaykenki kadar dikkatli hiçbir zaman yürümedim
sanırım.

Bir yandan da tüm insanlığın hikayesini, mağaralardan, dağlardan,
çöllerden, kutuplardan geçmiş hikayesini hatırladığım rahatlık
zamanları. İnsanlık içinde bulunduğumuz avantajların hiçbirine sahip
olmadan bu derece ufak ve savunmasız canlılıları büyütebilmiş. Bizim de
bir şansımız olabilir.

Daha önce tatmadığım cinsten bir sevgi. Aşık olmaya benzettim. Saf,
sabırlı bir sevgi, nasıl olup da zıvanadan çıktığını, insanın evladını
neden diğer herkesten kıskanabildiğini, nasıl bir kontrol delisine
dönüşebildiğini de anlıyorsunuz.

Bir de insanın gerçekte ne kadar zavallı yaratıldığını. Bezine doğru her
hamlemde *sen de böyle başladın hayata* diyorum, *bu kadar acizdin ve
acizlik sadece bir iktidar hayaliyle yer değiştirdi.* Dünya üstündeki
kimsenin, gerçekte Minik Ali Paşa’dan daha büyük bir kudreti yok,
*epsilon* kadar uzaktayız birbirimizden.

*Epsilon*, Erdös’ün bu yaştaki miniklere taktığı isimmiş…

Bir süre daha yazamayabilirim. Belki bir daha hiç yazamayabilirim. Değer
mi?

Değer.

.. [1]
   2011-07-11 04:01:07
