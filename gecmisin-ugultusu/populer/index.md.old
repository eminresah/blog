Popüler [1]_
============

:date: 2014-11-23 03:41:51 +0200

Bana neden daha popüler yazmadığımı soruyor, okuyamıyormuş. Kendisinin
tumblr’daki her yazısını millet *likelıyormuş.*

Basit bir tercih meselesi. İçeriğe engel olması diye hemen hiç fotoğraf
kullanmıyor olmak nasıl bir tercih meselesiyse, popüler olmaya
çalışmamak da öyle. En popüler yazılar da, genelde can sıkıntısından
yazdığım şeyler oluyor, dedikodu kabilinden yazılar. Soyutlaştıkça okur
sayısının azalması gayet anlaşılabilir bir durum ve bunun için şikayetçi
değilim.

Pazar yerinde değiliz, mallarımızı satıp buradan defolmaya çalışmıyoruz,
yazının bir fikir içerdiği ve bunun kişinin hayatına doğrudan, çoğu
zaman eğlencelik bir katkısı olmadığı zaman okunmaması gayet normal.
Velakin, şöyle bir durum da sözkonusu, önceki blogda da olduğu gibi,
buradaki yazılar da okunmaya *devam ediyor*, azar azar başlıyor ama
sonra birileri görüyor, sonra başka birileri ve eski de olsa okur
çekmeye devam ediyor. Bu açıdan şimdi okunmuş, sonra okunmuş, pek önemli
gelmiyor bana.

Burada daha uzun vadeli şeyler yazmaya çalışıyorum. Asıl maksadım da
mayalanmaya bırakmak. 6 ay kadar sonra buradakileri toplayıp, iki kapak
arasında toplamak. Biriksin işte, birilerine faydası olur belki.

Evet, popüler değil, okunması da iki acayip resme bakıp keyif almaktan
daha zor velakin popülerlik arayanın zaten böyle yazılarla uğraşması
abes.

.. [1]
   2011-01-29 21:24:52
