---
title: Merdud
date: 2011-12-10
lastmod: 2020-05-31 02:51:08+0300
---

Kırmızı Kitap'ın son kısımlarını oluşturan Yedi Vaaz'ı evini dolduran
ruhlara yazdığı söylenir. *Ölülere Yedi Vaaz*, *Septem Sermonem ad
Mortuos*

İki gündür huysuz. Altı ay, olmadı daha, altı aylık olmadı. Konuşmasını
öğrendiğinde şimdi bildiklerini unutmuş olacak mı? Belki beni tanımaya
başlaması unuttuğuna işarettir.

Yazıları ona yazmak isterdim. Zaman zaman beni mezarıma indirirken ne
düşüneceğini düşündüğüm en güzeline. Her kucağıma aldığımda, onun beni
son defa kucaklayacağı zamanı hatırlıyorum.

Yapmam gereken tonla iş var, ancak dilimi çözmem için yazmam gerekiyor.
Dilimin ve elimin çözülmesi için.

Nasıl ki yatmakla insan katılaşırsa, yazıdan uzak kalınca da
katılaşıyor. Katılaşmak, kalbin ve dilin katılaşması, zevkten
mahrumiyet, gördüklerimi göremiyor olmak, neşesiz bir insan olmak, o bir
rüzgarken, bir bedene dönüşüyor, ben katılaştıkça o da katılaşıyor. Onu
çözmek için kendimi çözmem gerek, onun huzurlu olmasını istiyorsam,
kendim de huzurlu olmalıyım.

Ağlamasını susturmak için ağlamayı kesmem gerek.

İnsandan bahsederken, aslında bu sahfadan ileri gitmediğini, ağlamakla
ömrünü tükettiğini ve her zaman bir kucak aradığını düşünüyorum.

* * * * *

Meşgul ol, yazmaya korktuklarını pazar yerine çıkar, sonunda kimin
hanesine düşen varsa alır. Dünya tuhaf bir yer. İnsanın insana ettiğini
kimse etmiyor. Haber geliyor, ya faydasız, ya anlamsız, ya yalan.
İnsanlardan neden kaçtığımı hatırlamak için kucaklarını denemem
gerekiyor. İnsanlar buldukları kucaklarda, yüksek ve rahat yerlerde
yaşamayı tercih ediyor, bense oturmuşum hep, şimdi de, en fazla
emekleyebiliyorum.

Emeklemenin yarattığı tuhaf yalnızlık, yürümeyi öğrenecek kadar
yaşayamayacağımı biliyorum. Sardırdıkları gibi bir tenasuh düşüncesinin
neden kaynaklandığını da tahmin ediyorum. Çünkü bir ömür bu dünyaya az.
İnanmam gerekenlere inanmıyor olduğum doğru değil, sadece inanmak
zorunda kaldığımda *bilmeye* engel olduğunu düşünüyorum. Allah'a
inanmak, onu bilmeye engel. İnanmamak da engel, tabii ki. Bu konuyu
böyle ele almak tuhaf kaçacak ama ben peygamberlerin bilmek ve inanmak
arasında, bilmeyi tercih ettiğini düşünürüm, yoksa insan her şeye
inanıyor, kendine de inanabilir.

Bilgi ise çok çok çok farklı bir dert. Allah'ı nasıl bilirsiniz? Şu
dünyaya bak, adaletsiz biliriz, şu dünyaya bak, güzel biliriz, şu
dünyaya bak, sabırlı biliriz, şu dünyaya bak… Dünyaya bakmadan bilmez
misiniz? Bilmeyiz. Çünkü dünyanın ötesine ufkumuz yetişmez.

Yeryüzünün *kötülüğüne* istinaden inkar eden kişiye sormak isterim,
evdeki karıncalara ne kadar adilsin? Onların ayrı ayrı *bireyler*
olmadığını biliyorsan, hepsinin *tek bir organizma* gibi varolduğunu
biliyorsan, düşündüğün anlamda adalet ve eşitliğin onlar için geçerli
olmadığını da bilirsin. Peki insanın tek başına bir kıymeti harbiyesi
olduğunu sana kim söyledi?

Çiçeklere ne kadar adilsin? Yemeğine ne kadar adilsin? Kendi organlarına
ne kadar adilsin? Bugün beynime yarayan yemekler yedim, yarın da mideme
yarayan yemekler yemeliyim ki adil olayım, diyor musun? Allah'ın *ben
yeryüzünü süper bir yer yapacağım* diye bir vaadi vardı, *her dileyen
dilediğini alacak* diye bir vaadi vardı da, biz mi bilmiyoruz? Allah'a
*rahman* (rahmeti herkesin kuşatan) gibi, *kahhar* (kahreden), *gafur*
(bağışlayan) gibi, *muntakim* (intikam alan) de diyen bir din mesela
bizimkisi; *Tanrı hep iyi olmalıdır* diye bir inanç geliştirip, *ben
Tanrı olsam, bak dünyada aç adam kalıyor mu* diye güzel hayallere
dalmak… Tabii ki sonunda *Tanrı yoktur* diye devam eden aydınlamalara
ulaşırsın. Çünkü *Tanrı olsa, aynen benim gibi, veya benden birazcık
daha iyi olurdu kesin.*

Bilmenin ne olmadığını biliyoruz. Tanrıya bir kişilik atfedip, inanan
veya inanmayan olmanın bir farkı yok. Bilmenin ne olduğunu ise
bilmiyoruz. Çünkü bilmeyi istemiyoruz. Bilmek zor, önce ciddiye almak
gerekiyor, ciddiye aldığını *o varmış gibi* yaşayarak göstermen
gerekiyor belki.

*Ama bilimsel olarak…* Sabahtan akşama kadar bilimle ilgili şeyleri
okuyorum, seyrediyorum, dinliyorum; en son
[şunu](http://www.youtube.com/watch?v=W96AJ0ChboU) seyrettim mesela,
yine de bütün bu söylenenlerin benim açımdan, aradığım bilgi açısından
bir önemi yok, bilim olduğu şey olmaya devam edebilir, birileri bilimin
sebepler zincirine bakıp Tanrılarına ihtiyaç kalmadığını düşünebilir;
bunlar şaşılacak yorumlar değil, Okkam'ın usturasıyla traş olmak daha
moda olabilir, bunda da şaşılacak bir şey yok.

Ne için yaşıyorsun? Ne seni yerinden kaldırıyor? Sabahları ne için
uyanıyorsun? İşte senin Tanrın odur.

---

Esra bu yazıya 30 Mayıs 2020 tarihinde şöyle bir yorumda bulundu: 

> Bilmek ile inanmak meselelerine dair bikbikbik yorumlarda bulunduğum zamana, geçmişten gelen bir
> katkı/cevap gibi. Sonu da ne güzel bitmiş. 

Bikbikbik değil, estağfirullah. :)

Bahsi geçen yorum da [şurada][pendul-30-mayis]  ve [şurada][pendul-31-mayis]. 

[pendul-30-mayis]: /yeni/pendul-30-hayis--3881/
[pendul-31-mayis]: /yeni/pendul-31-mayis-16959/
