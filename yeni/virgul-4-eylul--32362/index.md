---
title: Virgül 4 Eylül 
author: Emin Reşah
date:  2020-09-03 22:51:07+0300
expiryDate:
dp: 15026
featured_image: /images/header-28.jpg
---

Hayat penceresiz araba sürmeye benzer. Beni rüyasında böyle görmüş. Teşbihimi rüyasından
arakladım. Rüyasında beni oynattığına göre bu kadarına hakkım var. 

En ferasetli olanlarımızın kendi nefesleriyle buğulanmış daracık bir penceresi var arabasında.
Oradan bakıp yol almaya çalışıyorlar. Ekseriyetimiz bir yere takılıp kalıyoruz. İnsanların çoğunun
arabası bir duvara çarpmış, bir çukura girmiş, çamura saplanmış, oradan ileriye gidemiyor. Arabayı
oradan çıkarmak için de kendi kalıplarından, arabanın kapısından çıkıp bakmak lazım biraz. İteklemek
lazım, çekmek lazım, toprak atmak lazım girdiği çamura belki. 

*Gerçekte neye inanıyorum ve hayatım neden böyle?*

*Gerçekte neye inanıyorum?* sorusu bende yakıcı ve yıkıcı bir etki yapıyor. Bu soruyu hiç
sormayanların, arabayı kör kör sürebildiği kadar sürüp, sonra bir yere çakıldığında oradan
sonrasına gitmeyi göze alamayanların hakkı var. Hayatını ilk 15-20 senede ne öğrendiysen
onunla geçiriyorsun. Kırk yaşına gelmiş adam 20 yaşındakinin iki katı *hayat tecrübesine* sahip
olmuyor. Araba hasbelkader bir yere kadar gitmiş ve orada durmuş oluyor, tecrübe dediğimiz o
duvara ulaşıncaya kadar yapılan seyahatten ibaret. 

İnsanın hakikatle doğrudan muhatap olabileceği fikrini ilk kim ortaya attı acaba? *Hakikat*
dediğimiz neden bir insanın kör ve karanlık arabası içine zuhur etsin? Ayıların uçması veya
kurtların ağaç dikmesi kadar manasız bir beklenti bu. İnsanın *hakikate ulaşabileceğini*
söyleyebilmemizin tek sebebi konuşabiliyor olması. Bir de olmayan varlıklara isimler üretip, doğru
ve yalanın ötesinde sözler uydurabilmesi. Bu sayede araba bir yere çakılsa, nihai inançlarının
duvarına çarpsa da hikayesini değiştire değiştire anlatabiliyor. Sanıyoruz ki hakikat konuşuyor.
Belki hakikat sadece susmayı biliyordur? 
