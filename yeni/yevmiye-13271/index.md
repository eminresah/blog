---
title: "Yevmiye 13271"
date: 2016-03-17 18:02:05 +0200
dp: 13271
tags: []
---

**Ekran Apnesi** Son zamanlarda birkaç yerde okuduğum bir konu bu. Bazı
insanların ekrana bakarken, diyelim telefon ekranlarına bakarken, mesajlara,
maillere bakarken bir tehlike karşısında gibi nefes almayı *unuttuklarına* dair
gözlemler var. Gelecek mesajların *tehlike* içermesi duygusu sebep oluyor
herhalde.

Telefonların stres kaynağı olmasının başka sebepleri de var elbet. Çok fazla
ulaşılabilir olduğumuz bir zamanda yaşıyoruz ve bunun zararlarını gözardı
ediyoruz.

Bizi daima ulaşılabilir yapan (akılsız) telefon başlı başına kötü / stres
yaratan bir icadken, bir de *akıl* ekledik. Yaptırılacak işi olanlar için o
kadar kötü değil tabiş, her an birilerine ulaşabilmek önemli. Ancak eğer sadece
sakin kafayla yapılabilecek işleriniz varsa, bu kadar bağlantılı olmak
aleyhinize işlemeye başlıyor. 

Patron için personele ulaşması önemli olduğu ve teknoloji ile ilgili kararları
patronlar verdiği için, sanırım hepimiz ulaşılabilir olduk.

-----

Cal Newport'un blogunda Amerika'daki bir hapishanenin münazara takımının,
Harvard münazara takımını yendiğini okudum. Harvard münazara takımı en iyilerden
biriymiş. Daha önce yurtiçi şampiyonlukları varmış. Hapishane takımı da Internet
bağlantısı olmayan, kitap getirtmek için müdüriyete başvurması gereken ve
istedikleri kitaplar bazen haftalarca gelmeyen adamlar. Ancak
kazanmışlar. Newport münazara hazırlığı gibi çalışmaların gerektirdiği kafa
sakinliğine ulaşmanın hapishanede daha kolay olduğuyla açıklıyordu.

Her an ulaşılabilir olmayı seven biri değilim. Çalışıyorsam ve takvimde girdi
varsa, bir program bunu görüp, sesi kapatır ve arayan numaralara çalıştığımı
söyleyen bir mesaj atar. Bu yazıyı da çocuklar uyanmadan, saat 6 civarı
yazıyorum. Çünkü cümlenin ortasında gelip babaa diye sarılan evlatlarım var
hamdolsun ve sonra yazdığıma bakıp *ben ne diyordum* diye uzun uzun düşündüğüm
de çok oldu. Zihni üretim faaliyeti yapmayan bilemez bunu ama işin kesilmesi
önemli bir problem.

Ancak telefon kontrolüm bile artık yetersiz gelmeye başladı. İşin en büyük
tarafı, akıllı telefon denen cihazların fazla uyaran içermesi. Elime aldığımda
çok fazla notifikasyon, çok fazla mesaj, çok fazla lüzumsuz ıvırtı
görüyorum. Bana bilgi veren, ihtiyacım kadarını söyleyen değil de, daha çok can
sıkıntısını benimle tedavi etmek isteyen bir araç gibi duruyor. Bunları
kapatabilirim, belki, evet, bazılarını da kendi kurdum yapılacak işleri
hatırlatması için ancak özünde bu aletin benim dikkatimi çekmek için *üretilmiş*
bir alet olduğu sonucu değişmiyor.

Dikkatimi çektiğinde, başka bir iş yapamıyorum. Twitter dikkatimi çekerse,
gündemim orada konuşulanlar oluyor, haberler dikkatimi çekerse başka bir şey
konuşamıyorum. Bazen dikkatimi çekmesi gerekiyor, ancak o *bazen* çok sınırlı.

O sebeple akıllı telefon kullanımını sınırlandırmaya çalışıyorum. Ekran apnesini
kendimde de farkettim. Elime telefon aldığımda nefesimin değiştiğini, nefes
almayı unuttuğumu, hemen bir kaç fotoğraf bakayım, bir kaç twit okuyum acelesine
girdiğimi farkettim.

Şimdi (tam zamanında) kızım ağlamaya başladı. Ona bakmam lazım.




