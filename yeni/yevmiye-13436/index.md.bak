---
title: "Yevmiye 13436"
date: 2016-05-01 23:57:51 +0300
dp: 13436
draft: true
tags: []
---

Sanırım sadece bomba patladığı günler yazmaya başlayacağım. Ulu Cami'nin yanında
bomba patladı.

Uzun zamandır yazmıyor olmamın sebebi işlerin çokluğu. İşimi sevmemin de etkisi
tabii. İnsanın işini sevmesi güzel bir duygu. Yaptığından birilerinin fayda
göreceğini umması.

------

Okuduklarımdan yazdıklarımdan bahsetsem mi diye düşündüm. *Closing of the Muslim
Mind* diye bir kitap okuyorum, Müslüman aklının kapanışı. Eşari itikadı ve
Gazali'nin İslam'daki düşünce geleneğini yok ettiğini iddia ediyor. Mutezililer
çok düşünüyormuş ama Ebu Hasan her şeyi mahvetmiş...

Bu kadar kolay mı, yani, iki ismin, ne kadar büyük olursa olsun, *iki ismin*
bütün bir geleneği kırması? Hayır, bu mümkün değil ama bana makul gelen tahkiye
şu: İnsan evladı dinden bahseden kişinin *dindar* olmasını bekliyor. Yani bir
adam dinin felsefesini yapıyorsa, Allah'ı aradığını iddia ediyosa, bir yandan da
onun emirlerine ortalamanın üstünde bir sadakat göstermeli. Bunu
bekliyorlar. Belki haklı değil ama cari bir beklenti.

Bunu kimler karşılamışsa, din adına fikirleri makbul onlar oluyor. İnsanlar,
doğruyu söylediğini iddia eden iki kişiden hangisi daha müslümana benzer şekilde
yaşıyorsa, onu dinliyor. Popüler olan, o sebeple *doğru* demek değil belki ama
*yanlış* demek de değil.

Demek ki Mutezile insanların örnek alacağı, özeneceği müslümanlar
yetiştirememiş. Bir tarafta Ebu Hanife veya İbn Hanbel gibi isimler varken,
diğer tarafta sadece laf üreten ve İslam'ın *felsefesiyle* emirlerinden daha
fazla meşgul bir güruh varmış ve neticede emirleri Hakk'ın emirleri gibi
görenleri insanlara daha çok takip etmişler. Tartışmalarda mevzu buna çıkıyor.

Ötekilerin söyledikleri belki doktrin olarak daha sağlamdır, mümkün. Belki
bugünkü fikri ve sosyal sıkıntılarımızın bir kısmı fikirleri yayılan
muhteremlerin yanlış düşünmesinden ileri geliyordur, bundan da emin
değiliz. Ancak bildiğimiz samimi olan tarafın kazandığı.  Elbette işin içinde
siyasi çok unsur var. Popüler inançların popüler olmasının sebebi, yöneticilerin
onları daha kullanışlı bulması da olabilir. Bununla beraber insanların kabul
etmeyecekleri ve samimi bulmadıkları fikirlerin, yöneticiler tarafından tasvip
edilebileceğini de sanmam.

Birileri doktrinden bahsettiğinde bu meyanda anlıyorum. Efendim, Kur'an
yaratılmış mıdır, değil midir, Allah insana çekemeyeceği yük verir mi, kadından
peygamber olur mu, büyük günah işleyenlerin imanı var mıdır? Bu soruların
cevapları bende değil, ikrar edince otomatik olarak *ilgisiz* kalıyorum. Ancak
insanların kimi dinleyeceğini de tahmin ediyorum: İki kişiden biri bu konularda
daha doğru, diğeri yanlışsa, ancak yanlış söyleyen gece namaza kalkıyor ve
nafile oruç tutuyorken, diğeri farzların ötesine pek geçmiyorsa, yanlış
söyleyenin düşünceleri daha makbul olacaktır.

*Dinde reform* rüyası görenlerin ıskaladığı taraf bu. Dinle aranı *ılık* tutup,
farzlardan ötesine bulaşmayıp, bir yandan da *reform* yapamazsın. *Herkes
yanlış, ben doğru* dediğinde, Allah'a başkalarından daha yakın olduğunu
gösterebilmen gerekir ve bu da genelde ibadetle ve dünya işlerinden uzak durarak
olur. Yoksa atılan tohumları kuşlar yer ve tarlanda buğday değil, diken biter,
bilemezsin.

