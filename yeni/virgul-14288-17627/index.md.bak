---
title: "Virgül 24 Ağustos #2"
date: 2018-08-24 13:04:12
dp: 14284
featured_image: "/images/header-32.jpg"
images: ["/images/header-32.jpg"]
published: true
tags: []
---



Basit bir hafıza taşması. İnsanların geçmişi farklı hatırlamalarının hafıza
problemlerinden dolayı değil de, farklı uzay zamanları tecrübe etmiş
olmalarından kaynaklanabileceğini düşündüm. Bugün twitter'da emekli albayın biri
*ordumuzda dindarlık hiçbir zaman baskı altına alınmamıştır* mealli şeyler
yazıyordu. *Farklı bir uzay zamanın albayı olmalısın* dedim içimden.

Bu ikisinin bir farkı yok: Aynı dünyada yaşadığımızı ama farklı
hatırladığımızı savunabilirsiniz. Albayın kasten yalan söylediğini veya kasıtlı
olmasa da yanlış hatırladığını... Bunlarla beraber onun geçmişinde *farklı bir
dünya* olduğunu da söyleyebilirsiniz. Onun yaşadığı *uzay-zamanda* askerlerin
yaşam biçimi didik didik edilmiyordu, diyebilirsiniz.

Bu iki bakıştan *hafıza yanlışı* daha muteber tabii, dünyanın bizim için yeniden
şekil aldığı, uzay-zamanın çatallanıp, birleştiği gibi düşünceler yerine, *adam
yalan söylüyor* demek daha kolay. Bununla birlikte, *geçmişe dönme* imkanımız
olmadığı için bu ikisi de aynı, geçmiş sadece hafızalarda yaşıyor ve o
hafızaları da açtığımızda içinden sadece *laf* çıkıyor. Adam başka bir boyuttan
gelip, bize oradaki gerçeği anlatıyor olabilir ve ne biz, ne o, onun başka bir
boyuttan bahsettiğini bilmediğimiz için, anlattıkları kendisine göre *en açık
gerçek* bizim için *en açık yalan* haline geliyor.

Gerçeğin giderek önemini kaybetmesi de bundan. İnsanlar güzel hikayelerde
yaşamayı, geçmişin veya geleceğin gerçeğine tercih ediyor. Herhangi bir gerçek
yerine, hayallerini mümkün mertebe yaşatan ve canlandıran *pozisyonları*
arıyorlar. *Onlara güzel hikayeler anlat.* Dünyayı *açıklamanın* zorluğu da
burada, elimizde aslında somut bir şey yok, sadece kafamı şu önümdeki duvara
vurur veya klavyeye burnumla dokunursam *gerçek* bir şeyler yapmış olurum,
bunları anlatmaya başladığımda hikayeleşmiş ve gerçekliğini kaybetmiş olur.

Bu kadar bilimsel ilerlemenin sonunda *yeni bir karanlık çağ* bekleyenlerin
tehlikeyi buradan beklediklerini sanmıyorum. *Karanlık çağ* diye andıkları zaman diliminde bile
insanların *gerçek* gibi bir kaygısı vardı, şimdi bu temel *fikir* kayboluyor.
*Post-truth'un* bir metafiziği bile var, *uzay-zaman düşüncelere göre değişiyor*
dediğimizde, artık o eski *gerçeği ve yalnızca gerçeği* değil, *gerçek* isimli
bir hikayeyi aramaya başlıyoruz.


