---
title: "İdeolojik Beklenti"
date: 2019-01-13 19:06:22
dp: 14427
featured_image: "/images/header-72.jpg"
images: ["/images/header-72.jpg"]
published: true
tags: [ideoloji]
---



Siyasi fikirleri değerlendirirken *insandan beklenti* diye bir kriterim var: Bu
fikir insanlardan ne kadar *bilinç* bekliyor?

Eskiden Sosyalizm'in böyle bir bilinç beklediğini düşünürdüm. Bir ölçüde doğru
da, çünkü insanların *sopa zoru* olmadan sosyalist olmaları pek makul değil,
kendi küçük menfaatinden *toplumun* geneli için vazgeçmesini bekliyorsunuz.
*Sopa zoru* o küçük menfaatten vazgeçmesini sağlıyor, o olmazsa, mümkün değil.

Ancak devamında hemen bütün ideolojilerin böyle olduğuna kanaat ettim.
Liberalizm de insanların özgürlük istediğini düşünüyor mesela. Gördüğüm
kadarıyla *özgürlük* insanların umurunda değil. İslamcılık da başka beklentiler
üzerine gidiyor ve bunlar sosyalizm'den daha da zor beklentiler. İnsanların
hepsinin *Allah'ın kulu* olduğu bir dünya, bana *sömürünün olmadığı* bir
dünyadan daha zor geliyor artık.

İnsan nedir? Cevap verdiğimiz anda cevabımızı yanlış çıkarmaya çalışacak bir
yaratık. Onun için bu sorunun cevabını vermek --ve yanlış çıkmak yerine--
herkesin derdi *insan şöyle şöyle olsaydı* üzerine bir takım fikirler üretmek.

İnsan bunların hiçbiri değil, özgürlük derdi yok, teşebbüs ruhu yok, aç kalmak
istemiyor ama başkasına yardım etmek de istemiyor, ruhunu huzura erdirmenin
sadece laf ve gösteriş kısmıyla ilgili, onun için en bayağısından pragmatizm
dışında insana *gelecek* bir fikir yok ama onun da manası yok, çünkü kıyafet
yerine birkaç metre kumaş alıp dolamış gibi duruyor bu pragmatizm. İnsana bir
elbise lazım ve şimdiye kadar dikilenlerin kimisi dar, kimisi eğri, kimisi bol,
orasından burasından çekiştire çekiştire hiçbirinin bir manası da kalmamış.
İnsanı çıplak da göremiyoruz, çünkü bu insan evladı yaşadığı sürece fikir
üretip, bir takım *anlamlı* pozlar vermeye meraklı, iki gün aynı yemeği yese
üçüncü gün ağlıyor.

O halde nasıl bir ideolojiden bahsedebiliriz?

