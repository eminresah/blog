---
title: Virgül 27 Mayıs 
author: Emin Reşah
date:  2021-05-28 01:29:10+0300
dp: 15292
featured_image: /images/header-33.jpg
---

Hukuk bürokrasisine yönetenlerin yönetilenlere yönetildiklerini hatırlattıkları bir cihaz olarak bakıyorum. Son üç senedir kendisiyle olan münasebetim, bir _adalet mekanizmasından_ çok, insanlara _bakın burada bir devlet var_ demek için geliştirilmiş bir aygıt olduğu kanaatimi güçlendirdi. Bu cihazdan bir adalet neşet edeceğini düşünmek için de hayli uzağında bulunmak gerek. 

*Tarih* gibi *hukuk* da devletin insanlara bir anlam sunmak için kullandığı bir anlatı. Adaletin mümkün olabildiğini, devletin de bu temel üzerinde durduğunu söylüyorlar. *Adalet imkanı* zaten hayli tartışılır bir konu, yeryüzünde olayların sınırlarını çizmek, bu olaylar arasında bir bağ kurmak, sebep sonuç göstermek ve bunlardan genellemeler yapıp bazı olaylarda sorumluya _ceza_ vermek hayli yazı götürecek tartışmalar. _Aranan_ da zaten bu değil, beklenen de bu değil, maksat hiç değil. _Adalet_ bir takım memurların, kağıtlara ve kitaplara bakarak, yeni kağıtlar doldurmalarıyla üretilmez. Bunu görmek için ekstra zeki olmaya gerek yok. _Adalet_ dediğimizin insanlara sunulan ve güdülmelerine yardımcı bir hikayeden başka bir değeri yok. 

Mesele bu _anlatının_ gerçekten o işe yarayıp yaramadığında. İnsanlara _adaletin_ devlet eliyle tesis edilmesinin imkanını anlatınca, bu _adaletin_ o insanların değerlerinden bir iz taşıması lazım. Türkçe konuşan insanlara _Norveçli_ olduklarını söylerek bir ulus inşa edemeyeceğiniz gibi, _adalet_ duygularına Norveç hukukuyla karşılık vermeye çalışınca da devlete güven azalıyor. _Beceriksizlik_ sadece anlatının doğru temellere oturmamasıyla ilgili. 

Bizim hukukçuların da Batı karşısında bu _idealist aşağılık kompleksine_ düçar olmasının sonuçları sanırım bunlar. Adaletin temelde insanları hizaya sokmaya yarayan bir anlatı değil de, _kızıl elma_ gibi oralarda bir yerde bulunan ve devleti ve onun bürokrasisini devamlı takviye ederek ulaşılabilecek bir şey olduğunu düşünüyorlar sanırım. İnsanın yıllarca uğraştığı soyut kavramların hayatındaki somut kavramlardan farkı kalmıyor, _adalet_ de hukukçuların elinde böyle bir akıbete uğruyor. _Adaletin gerçekten varolduğuna inanıyorlar._ 

Dünyaya _adalet_ açısından değil de, mücadele, iktidar, güç gibi daha _havyani_ kavramlarla bakınca daha makul açıklamalar bulduğumu farkettim. Adaletin olmadığını kabul edince, onu aramayı bırakıyorsunuz, bunun yerine o adalet anlatısının _yasaklarını savacak_ kadar ilgileniyor, kendi göbeğinizi kendiniz kesmeye çalışıyorsunuz. Devletin _bedavadan_ kimseye ne eğitim verdiğini, ne koruduğunu, ne de adalet sağladığını, ne sağlığına dikkat ettiğini düşününce, _bunları yapıyorsa benden ne alacağı var da yapıyor?_ diye sorguluyorsunuz. Ortada sanki bir adalet mekanizması varmış gibi yapıyor olmanın maksadı nedir?

Maksadının nihayetinde insanlara yönetildiklerini hatırlatmak olduğuna kanaat ettim. _Bak burada bir devlet var, bu senin canını acıtabilir, o halde hizada dur ve sana buyrulmuş sınırlardan çıkma._ Böyle olursan _adalet mekanizması_ sana ilişmez, _iyi bir insan_ olarak yaşayıp ölürsün. Yoksa sana belirlenmiş olan sınırların dışına çıkmaya çalışırsan, ki tabii ki bunu sadece elimizdeki kitaplarda yazan _suçları_ işleyerek yapabilirsin, seni başkalarına ibret olacak şekilde cezalandırır ve kimin kimi yönettiğini gösteririz. 

Bu manada daha _faydalı_ ve _fonksiyonel_ olduğuna şüphe yok. 

