---
title: Virgül 12 Haziran 
author: Emin Reşah
date:  2021-06-13 17:47:13+0000
expiryDate:
dp: 15309
featured_image: /images/header-53.jpg
---

Teori ne güzel şey. Teoride yaşamak, teoride ölmek, teoride sevmek ve teoride
yapılan *her şey*. Pratikte seçmek zorundasın, bedel ödemek, tercih yapmak,
risk almak ve bazen ve hatta çokça kaybetmek. Teoride böyle değil, teoride hep
kazanabilir, hep haklı olabilir, hep doğru, hep iyi davranabilirsin.

Pratikte yaptığın her şeyin öngörülemeyen sonuçları vardır. Doğru diye
başladığın yanlışa, yanlış diye başladığın doğruya dönüşebilir. Teoride etkiler
tek yönlüdür, bir topa vurursun, o bir topa vurur, o başka topa, bakınca dümdüz
bir çizgiden seyredersin sebepleri. Pratikte topu bulamazsın, ona vuramazsın,
vursan düşündüğün yere gitmez, tek bir sonucu olmaz, sonuçların hepsi birbirini
tutmaz, sonuçlar vurduğun topu bir çığa çevirip başından aşağı yıkabilir.
Pratik işi risklidir. İki adım sonrasını bilemezsin.

Hayatta bir *şeref* varsa, teorideki görüşlerini pratiğe dökebildiğin kadardır.
Teoride haklı olmak, adil olmak, dünyayı kurtarmak, bütün eğrileri doğru, bütün
dikeyleri yatay yapmak mümkündür. Oturduğun yerden dünyanın düzeni hakkında
binlerce sayfa ahkam kesmek, risk alıp iki taşı üst üste koymak kadar *şerefli*
değildir o yüzden. *Teorisyenler* dünyayı kendilerinin modellediğini sanır ama
yaptıkları temelde geçmişe dönük hikaye yazmaktır. *Elimizde bir takım olgular
var ve biz olgu noktalarının büyük çoğunluğundan geçen çizgiler çiziyoruz.* 

Bu hikayeler geleceğe doğru çalışmaz: Dünyanın 1929 veya 2008 buhranından nasıl
çıktığının bir sonraki krizde bir faydası yoktur. Ancak konuşmaya yarar, bir
sonraki krize kadar maaş almaya yarar, bir sonraki krize kadar statü
kazandırır. Resimler zaten karmaşıktır ve teoride herkesin bir doğrusu vardır.
Hayat teoride güzel, sen de teoride haklısın.
