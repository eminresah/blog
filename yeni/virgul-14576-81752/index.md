---
title: "Virgül 12 Haziran"
date: 2019-06-12 15:37:50
expiryDate: 2020-06-11 15:37:50
dp: 14576
featured_image: "/images/header-21.jpg"
images: ["/images/header-21.jpg"]
published: true
tags: []
---



> Köle adalet isteyerek başlar ve sonunda tacı kendi giymek ister. Kendi sırası
> geldiğinde üste çıkmayı arzulamaktadır. -- Albert Camus

Köleler tarafında mısın, yoksa efendiler tarafında mı? Köleler için adalet mi
talep ediyorsun, yoksa efendilere yağcılık mı yapıyorsun? *Adalet* denildiğinde
gözlerin mi doluyor, yoksa insanlığın zaten bizatihi bir adaletsizlik mi
olduğunu düşünüyorsun?

Adalet nedir? İnsanların bunun bir cevabı varmış gibi konuşup durmaları komik,
insanlar rahat yaşamak ister, hastalıkları tedavi edilsin, biri onlara baksın,
talep ettiklerinde yerine getirilsin, kendisi efendi olsun ve köleleri bulunsun
ister. Bunu gerçekleştirme imkanı yoksa *adalet* ister, yani, *efendi
olamayacaksam da en azından köle olmayayım.*

Medeniyet makinesinin çarkları bir şekilde dönmeden rahat yaşayamayız, tedavi
olmak istiyoruz, bir *doktor* bizim birkaç dakikalığına da olsa *kölemiz* olsun
istiyoruz ama o doktora yeterince *efendilik* vermezsek, neden bizim kölemiz
olsun, bunun cevabı yok. Bizim kölemiz olmak, bizim gibi ulvi insanların kölesi
olmak için yıllarca neden kemiklerin adını ve 80bin hastalığın farklarını,
bunları tedavi etmesi muhtemel kimyasalların beş benzemez özelliklerini
öğrensin? Medeniyet makinesi bana beş dakika efendi olmak için, on yıl köle
olmayı şart koşuyor.

Modern dünya, sabit köle/efendi ilişkilerini ortadan kaldırdı ama işleri hala
insanların görmesi gerek, yani, çocuğumun okula gidip bir şeyler öğrenmesi için
öğretmen bulunması lazım. O öğretmen de hasta olduğunda bir doktor bulunması
lazım, yemek yapmak istemediğinde birinin evine yemek getirmesi lazım, ilh. 

İnsanların kimisi *efendilik* kısmına o kadar odaklanıyor ki, bu makinenin bir
şekilde dönmek zorunda olduğunu, herkesin efendi olmasının imkansız olduğunu
kaçırıyor. Adalet o halde kimsenin efendi olmadığı bir yer midir? Bunun
*kimsenin köle olmadığı* bir düzen kadar manasız bir talep olduğunun farkında
mıyız? Medeniyet makinesi bir şekilde dönmeye devam edecekse, yeniden mağara
bulup yerleşmeye, vahşi elma toplayıp, geyik avlamaya çalışmayacaksak, birileri
aşağıda, birileri yukarıda olmak zorunda.

Serbest piyasa, insanların *adalet* konusunda umutsuzluklarının bir başka
ifadesi, *ben bu adalet işini çözemedim ve iyi olan kazansın* manasında.
İnsanlar bir şekilde bir hiyerarşide bulunmak zorunda, sosyal cereyanları
geçtik, biyolojik olarak da buna ayarlılar, hiç kimse de *uğradığım bu kötülüğü
hakediyor muyum?* sorusuna müspet cevap vermez. *Ben çocuğum hasta olduğunda
doktor bulamamayı hakediyor muyum?* diye sorduğunuzda, bakışlarını kaçırmadan
*evet* diyecek kimse yoktur.

Bununla beraber hayatın düzeni ve *medeniyet makinesi* de acımasız kurallar
üzerine kurulu. Biz bu yeknesak ve acımasız kuralları, yağmur yağdığında çamur
olmayan yollar, fırtına çıktığında dağılmayacak çatılar, hastalandığımızda
kullanacağımız ilaçlar geliştirerek aşmaya çalışıyoruz ve bu arada bazılarımız,
bazılarımızdan daha *iyi konumlarda,* insanların ürettiği değeri daha iyi
temerküz ettirecek noktalarda bulunuyorlar. Buna isyan edebiliriz, *haklı* da
oluruz, bununla beraber makinenin bu *adaletsizlik* üzerine kurulu olduğunu gözden
kaçıramayız.

Doğru soru, o zaman, *adalet* sorusu değil, çünkü insanların adalet
anlayışlarını tatmin etmek mümkün değil. Bunun yerine *daha fazla adalet üreten*
mekanizmaları bulmaya çalışmak daha önemli. Temerküz noktalarını tespit eder,
bunlara *daha iyi* insanların gelmesi için nelerin değişmesi gerektiğini
düşünürsünüz. Kölelik kalkmaz belki ama efendilerimizin daha iyi olmasına
çalışırız.

