---
title: "Müsvedde 19.03.18 00:55"
date: 2018-03-19 00:55:12
dp: 14126
featured_image: "/images/header-37.jpg"
images: ["/images/header-37.jpg"]
published: true
tags: []
---



Bir arkadaşım var. Okulunun bitmeyeceğinden, güzel olmadığından,
sevilmediğinden, bir baltaya sap olamayacağından, hayatının böyle devam edip
gideceğinden endişe ediyor.

Belki böyle çok arkadaşım var. Onlardan biri. 

Bunlara teorik cevaplar vermeye çalışıyorum, tabii ki geleceği bilmiyorum ama
insanın kendinde gördüğüyle, başkasının onda gördüğü arasındaki uçurumu
farketmeme yardımcı oluyor. Burada kendimi zemmettiğim zamanlarda, okuyanların
neden *o kadar da değil canım* dediklerini biraz onun sayesinde anlıyorum. 

İnsan *olmak istediği* bir nokta belirliyor, bu çok uzak olmayabilir ama
erişilmesi uzadığında insanın sabrı zayıflıyor, morali bozuluyor, beklenen
yardım gelmiyor, yıldırımlar düşmüyor, hayat aynı sıkıcılığıyla akmamaya devam
ediyor. Herkes mutluluğa doğru *kaçıyor* gibi görünüyor. Halbuki insanın
hayatının kökünden değişmesi çok kısa sürer, kafa dengi ve onu güzel bulan
sadece *1 kişi* gerekir mesela, öyle düzinelercesi değil, insanın 1 işi olur,
birinden ayrılıp diğerine konsa da, aynı anda onsekiz işi olmaz...

Hayat bu tekilliklerden ibaret, o sebeple kimse kesinliklerden bahsedemiyor. *En
fazla 2 yıl yaşar* denen biri 50 yıl daha yaşıyor mesela. Ben de ona *hayat daha
iyiye gidecek* derken, kesin bir bilgim olduğundan söylemiyorum. Bildiğim sadece
insanın kendi *dövmesinin* bu gibi dertlerine deva olmadığı, hayatı dövemediği
için kendini dövmenin bir faydası olmadığı.

Bazı hayaller sadece hayal olarak kalıyor, insanın kendi kaderini kendi inşa
ettiğini söyleyenler muhtemelen aldıkları nefesin hakkını verecek kadar
düşünmemiştir. Bununla beraber, tüm trafik sıkışıklıklarında aklıma getirdiğim
gibi *bu zamana kadar trafikten dolayı evine dönemeyen olmadığına göre*, hayat
bizi bir takım yollardan geçirip olmamız gereken yere getiriyor. Oraya
vardığında, bütün o sıkışmaların manasız olmadığını anlıyorsun ve trafikte
düşündüklerin ve dinlediklerin sana vardığın yeri idrak etmekte yardım ediyor.

