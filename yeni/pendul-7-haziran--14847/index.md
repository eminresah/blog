---
title: Pendul 7 Haziran 
author: Emin Reşah
date:  2020-06-08 00:16:40+0300
expiryDate:
dp: 14938
featured_image: /images/header-54.jpg
---

[Nişanyan'ın memurlarla ilgili][memur] yazısını okudum. Nedir bu memur nefreti? Sende de var biraz. 

Bu minvaldeki yazıları onun gibi birinin yazmasından memnun değilim ama doğru söylüyor. *Nefret*
demeyelim de *mümkün mertebe uzak durmayı tercih etmek* diyelim. Yazıda söylenenlerin çoğu doğru
geldi, bunu itiraf etmek gerekiyorsa *bu savaşta* sanırım benim tarafım da *maalesef* bu adamın
tarafı. 

Ekseni neden memurluk olarak belirliyorsun ki? Din değil, dil değil, gelenek değil, devlet değil,
toplum değil de... memurluk? Bu ne kadar fark yaratabilir. 

Memurluk çünkü yazıda da söylediği gibi *beyin hasarına* yol açıyor. Taleb'in bir sözü vardı, *bir
insan sınırları belli bir alışveriş dışında bir yerden para alıyorsa, orada kölelik vardır* diye.
Memurluk da modern zamanların köleliği. Bir insan alternatifleri ölçüsünde özgürdür ve memurluk da
başlarda değilse de, ilerleyen yıllarda *öğrenilmiş çaresizliğe* dönüşür. İnsanlar aldığı maaş,
gittiği iş ve maaşa uygun yaşama üzerinden *üçgenine* o kadar alışır ki başka bir hayatın mümkün
olduğunu unutur. Dünyası belli bir kurallar manzumesini arıza çıkarmadan uygulamaya dönüşür.
Yazıdaki *kuralları uygulamayanlara kızma* konusunu ben de bizzat yaşadım, kızılan taraftayım tabii,
*neden öyle davrandığı anlaşılamayan* tarafta.

Boşanma esnasında. 

Evet, boşanma esnasında, mesela. Çocuklar için nafaka bağlandı, *özel okula gidiyorlar* diye biraz
da yüksekçe bir nafaka. Çocukların hangi okula gittiğini velileri olmadığım için ben
belirleyemiyorum ama okul paralarından ben sorumluyum. Buradaki tuhaflığı *kural böyle, ödeyeceksin*
kafasına ikibuçuk senedir anlatamadım. Ben çocukların hangi okula gittiklerini belirleyemiyorsam,
nafakalarından da sorumlu olamam, hangi kıyafetini giydiklerini bana sormuyorsan, bunun için de
benden para alamazsın. Zaten kıyafetlerini alıyorsam, bunun için benden ayrıca para talep edemezsin.
Ha, bilmiyorum, genel olarak erkekler böyle durumlarda çocukları ortada bırakıyor olabilir, bizim
kanunlarımız ve kadınlarımız da zaten ona teşvik ediyor ama neden hukukun *özü* ve çocukların
iyiliği değil de, bir takım basmakalıp kurallar geçerli? Mahkemeye zamanında dedim ki *bu çocukların
okulları aynı kalsın, okul parasını ödemeyi kabul ediyorum* ama mahkeme bana eski okul ücretinden
daha az bir nafaka yazdı, *anneleri çocukları nereye gönderirse kendi bilir, okul ücretinden de sen
sorumlusun* dedi. 

Ödemedin?

Ödememeye hala çalışıyorum ve çalışacağım, tabii ki. [Arada bir icra ceza
davası](/yeni/virgul-14563-815/) açıyor, polislerin yılgınlığını görüp, kendi halime şükredip,
parayı *inşallah bir işine yaramaz* diyerek ödeyip devam ediyoruz. Bunu anlatmaktaki maksadım da,
şuradaki basit *belirlemediğim okulun parasını neden ben ödüyorum?* sorusunu bile anlayacak
kapasiteden uzak insanlar, iş *kurallara uymak* olunca böyle etrafa ahkam kesen, topluma ayar veren
birilerine dönüşüyorlar. Bunlar da *özde* böyle değiller, benim gibi insan bunlar da, analarından
memur doğmamışlar. Sonradan oluyorlar. Demek ki *bürokrasi* dediğimiz şey bu gibi insanların üretim
mekanizması. 

Neden böyle sence?

Kolay çünkü. Sınırları belirli bir hayat. *Şu saatten şu saate kadar şu masada oturup şu kağıtlara
ve bu ekrana bakıp, buraları imzalayacaksın.* Kurallar var, onları uygulamakla yükümlüsün. Daha
başka bir şey yok hayatında, *girip bir oda dolusu yarı maymun ergeni fazla hasar vermeden kırkbeş
elli dakika oyalayacaksın.* Bazı adımları zor olabilir, ergenler de insan kategorisine giriyor
mesela, ama işin geneli zor değil, sabah git, akşam gel ve emekliliğinin dolmasını bekle.
Olabildiğin kadar ortalama ve silik olup, çıkıntılık da yapmazsan zaten seni atmazlar. Bürokrasinin
çarklarında minik bir dişli olarak risk almış ve bedelini kötü ödemiş çoğu insandan daha rahat
yaşarsın. 

Mantıklı görünmüyor mu? İnsanlar neden tek bir hayatlarını ne olacağı belirsiz, aç, sefil, hasta
kalıp kalmayacakları belirsiz maceralarda tüketsin?

Mantıklı tabii. Memur olan için gayet mantıklı. Ben bireylerin mantığını sorgulamıyorum zaten.
*Memur olmak* çoğu alternatif hayata göre daha iyi, stabil, sağlıklı. Bununla beraber *biz
dışarıdakiler* hem onları besleyip, hem de ukalalıklarına, vurdumduymazlıklarına, kötürüm ve kötücül
kurallarına tahammül etmek zorunda değiliz. Bu devletin (ve diğer devletlerin) bürokrasisi ekonomik
hareketin %70'ini doğrudan ve dolaylı vergilerle sömürüyor. Para kazanırsam devlete borcum var, para
kaybedersem devletin bana bir faydası yok, risk alır, şirket kurar, ticaret yaparsam, kar edince %20
kurumlar vergisi, %8-18 kdv, %bilmemkaç *muhtasar* namı altında *köle çalıştırma vergisi*...

*Köle çalıştırma vergisi* mi?

Çalışanların gelir vergisi de *kaynakta* kesiliyor, onları çalıştıran ödüyor. Kağıt üzerinde bu
insanlara ödediğimiz ücretin gelir vergisi ama para hiç ceplerine girmediği için, devlet birini
çalıştırınca beni borçlu çıkarıyor. Eskiden köle başına bir vergi vardıysa, şimdi *kölenin geliri*
başına bir vergi var. Gayet adil. Değerli kölelerden çok vergi, değersiz kölelerden az vergi alıyor
devlet. Çoğu da *bizim kölemizin değeri asgari değerde* diyor, az vergi ödemek için. Maaş ödediğim
birinin *vergisi* de boynuma borç. Sigortası da öyle. Bu insanlar demek ki kendilerine bırakılsa ne
sağlık sigortası yaptıracaklar, ne vergi ödeyecekler, devlet de suyun başında durup bunları kaynakta
kesiyor. 

Daha efektif bir çözüm tabii. 30 milyon çalışandan ayrı ayrı vergi almaya çalışmakla 1 milyon
işletmeden vergi almaya çalışmak aynı şey değil. Ayrıca işletmelerin *haczedilebilir*
kaynakları var, çalışan aldığını yer, vergi ödemez, sigorta da yaptırmazsa neresine haciz
gönderebilirsin? Hapse atsan bile ne yapacak bu adam, safi masraf. 

Bürokrasi de onun için hep *tuttuğunu öpüyor.* Ama ahtapot gibi, maşallah, mümkün değil
kurtulamıyorsun. Bir noktada hepimiz zaten bu bürokrasinin doğrudan değilse, dolaylı kölesine
dönüşüyoruz, onun istediği kadar çalışabilir, onun istediği kadar harcayabiliriz, kuralları o
koyuyor, verginin ne olması gerektiğini bana sormuyor, bana sormadığı birsürü saçma iş yapmış,
masrafını gelip vergileri artırarak benden çıkarıyor. Tek kritik konu benim çalışmayı bırakacak
noktada olup olmadığım. Bürokrasinin derdi sağılmaya devam etmem, yoksa bunun ahlaki tarafı pek de
umurunda değil. Bu oyunda hepimiz bir takım piyonlar veya sağılan inekleriz işte.

Hayatın karmaşıklaşmasıyla ilgili değil mi bu? Kendine dağ başında bir köy bulup, ekip biçip,
devletin ahtapot kollarından uzakta yaşayabilirsin. Buna benzer bir hayatı, diyelim sadece nakit
çalışarak ve mecbur olmadığın hiçbir bürokratik kuruma kaydolmayarak da yaşayabilirsin. 

Ama büyüyemezsin. Tek başına çalışırsın, üç beş kişi de ortak iş yapabilirsin ama yüz kişiyi bu
şekilde çalıştıramazsın. Sisteme dahil olmak zorundasın. Tabii ki tek başına yaşaman mümkün ama
sistem yollarını yapıyor, nimetlerini de sunuyor. Hastalandığında hangi doktora gideceksin,
*sadece nakit çalışan doktor* pahalı, hastaneye gidersen ücret ödemiyorsun ama devletin sistemine
dahil olmuş olman lazım. 

E, işte, hayatın karmaşıklığı değil mi sebep o zaman? Bürokrasiden neden şikayet ediyoruz? Hastalık
çıktı, kuralların değiştirilmesi gerekti, bu kuralların kendi kendine uygulanması mümkün değildi,
sokak başında tim kurup, maske takmayanı dövemezsin. Yani bugün bürokrasi de geçmişin bulduğu bir
çözüm, önemli sorunları halletmek için büyümen gerekiyor ve her çıkan krizden büyüyerek çıkmış,
tabii ki. Çünkü krizler daha sağlam olanlara yarar. Devlet de bir ülkedeki en sağlam kurum. Her
krizde biraz daha büyümüş. 

Sonunda kendisi bir hastalık haline gelmiş veya bir organizma. Söylediklerin doğru, tabii ki
bürokrasinin bu kadar büyümesinin sebebi hayatın karmaşıklaşması ve insanların büyük topluluklar
halinde yaşaması. 20 haneli bir köyde bürokrasiye gerek yoktur, 20 milyonluk şehirde ise elzemdir.
İnsanların tanıyabileceği, stabil sosyal ilişki kurabileceği insanların [matematiksel bir
sınırı][dunbar] var, 150 kişi. Bu sayıyı geçince *kural üretmek* durumundayız, bürokrasi de bundan
dolayı gerekli. Bununla beraber buradaki arıza, sanırım, *bürokrasinin ürettiği insan tipi* oluyor
daha çok. 

Herkesin *köleleşmesi* seni neden rahatsız ediyor? Hepimiz memur olsak ne olur? Özgürlük şimdiye kadar
sana ne getirdi de, bu kadar vazgeçilmez buluyorsun?

Birincisi bu yazıyı *bir kişi* yazdığına göre, *birey olmak* onun için önemli. Tabii ki kainatın en
önemli meselesi benim özgürlüğüm değil, ancak benim varlıktan isteyebileceğim şeylerin en
önemlilerinden biri bu. İnsanlar *hayatımız bir tane, aç kalarak geçiremem* diye düşündüğünde haklı
oluyorsa, benim de *hayatım bir tane, düşüncemi yok ederek geçiremem* diyebilmem lazım.  İkincisi
ise daha *gayrıbencil.* Bürokratik mekanizmaların hayat gibi dinamik sistemleri hakkıyla
yönetebileceğine inanmıyorum. Hepimiz Sovyetlerdeki gibi *memur* olsak sistem çöker. Sistemin
yaşaması ancak dışarıdaki dinamik mekanizmaları sömürmesine bağlı. Bunun sebebi de o çok sevdikleri
bürokratik kuralların aslında o kadar da düşünülmüş kurallar olmaması, hayatın karmaşıklığının
altından kalkacak kurallar yazıp, bunları uygulayabilme imkanımız yok. Bürokrasi mantıken kendi
kurallarını en aptal, en iş bilmez elemanına göre yazmak zorunda. Aksi halde işleyemez. Bu da tüm
sistemin aptallaşmasına sebep oluyor ve nihayetinde sistem aslında kendini besleyebilen bir
organizma değil, birilerinin onu beslemesi ve onun da tepeden sağa sola kurallar yazıp, *yargı
dağıtması* gerekiyor. 

Lazım değil diyemiyorsun ama?

Lazım değil diyemiyorum çünkü lazım. 7 milyarlık dünyayı 7 kişiyi yönetir gibi yönetemezsin ama
insanlardaki ve dolaylı olarak kurumlardaki aptallaşmanın önüne bir ölçüde geçebilirsin. Onun için
mesela memuriyet süresinin sınırlandırılması gerektiğini düşünüyorum, veya memurların yarım gün
çalışıp...

Yarım gün de hava almalarını?

Yarım gün de bir meslek sahibi olup bunu uygulamalarını. Hayatında laf üretip, imza atmak dışında
hiçbir iş yapmamış insanların, en azından bir el işi yapıp, satıp o konumlarının dünyadaki tek yaşam
biçimi olmadığını öğrenmeleri iyi olurdu. Bugünkü düzende bu mümkün olmuyor. 

Bir de, mesela, daha gönüllü organizasyonlar olabilir sanırım. 

Eh, evet. *Tam zamanlı memuriyetin* sınırlandırılması, hayli ender bulunan ve izah edilmesi gereken
bir şey olması lazım. Ben saçma sapan vergiler vereceğime her gün iki saatimi veya haftada bir
günümü, bir devlet dairesinde çalışarak, hem insanların işlerini yapıp, hem bir şeyler öğrenerek
geçirebilirim. Madem devlet *hepimizin*, neden bazı insanların bazı insanları sömürmesine dönüşmek
zorunda bu konu? 

Her hafta bir gününü devlet dairesinde geçirsen, köleleşmezsin, belki de ondan. 

Tabii ki. 

[memur]: https://nisanyan1.blogspot.com/2020/06/bugun-bir-memur-vurdun-mu.html
[dunbar]: https://en.wikipedia.org/wiki/Dunbar%27s_number
