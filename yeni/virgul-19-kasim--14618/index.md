---
title: Virgül 19 Kasım 
author: Emin Reşah
date:  2020-11-19 13:06:08+0300
expiryDate:
dp: 15102
featured_image: /images/header-104.jpg
---

Ahlaksız din mümkün mü?

Bunun tersini herkes sorar: *Dinsiz ahlak mümkün mü?* Bu sorunun cevabı bir *din* tartışmasına döner
ve sonunda *herkesin bir dini var, benim dinim bana, seninki sana* diye bir yoldan cevaplanır.
Benim ahlakıma uymasa da herkesin bir *ahlakı* var, en menfaatçisinin de, en yalancısının da, en
zaliminin kendine davranışlarını izah ettiği bir *ahlakı* mevcut. 

*Ahlaksız din* sorusunu ise hiç duymadım. *Ahlaksız* derken, *ahlaki doğrulardan bahsetmeyen* bir
din. Böyle bir din mümkün mü? Mesela sadece ritüelden ibaret olsun. Kimseye *şunu yap, bunu yapma*
demesin. İnsanlara ve kendimize nasıl davranacağımızı söylemesin. Böyle bir din olabilir mi?

Bu sorunun düşünülmesi *ahlak ve din* arasındaki ilişkiyi diğer sorudan daha iyi gösteriyor. Teoride
mümkün olsa da ahlaki doğrular va'zetmeyen hiçbir dinin yaşayabileceğini sanmıyorum. Bu da beni
*ahlak mı dinden çıkar, din mi ahlaktan* sorusunu *ikincisi* şeklinde cevaplamaya itiyor. 

Temel olan ahlaktır. Ancak bunun yaşatılması için bir dine ihtiyaç vardır. Bu dinin metafiziği,
*ölümsüzlük hikayesi*, insanlara belirlediği hayat tarzının sebebi ahlakın yaşatılmasıdır. Bir süre
sonra ahlakı yaşatmayı bırakıp, dini cihazların ayrıntılarında boğulmamız bu hedefin aksine olsa da
meselemiz ahlak meselesi. 

Ancak *ahlakımızın* ne olduğunu, tabii, ayakları daha yere basan şekilde, daha *empirik* şekilde
düşünmek de lazım. *İslam ahlakı* dediğimizin mesela sadece *iyilik yap, iyilik bul* demek
olmadığını, İslam'ın müslümanlara ve diğerlerine karşı iki farklı ahlaktan bahsettiğini düşünmek. 

*Demokratik* bir dünyada, propaganda motivasyonuyla söylenen sözlerin bazısına gerçekten kendimiz de
inanıyoruz. Belki bu yüzden *müslümanlar iktidar olunca* şaşırdık, *hiç de beklediğimiz gibi
gitmedi.* Fikir adamı diye tanıdığımız tipler zeka ve becerilerini ufak hesap ve menfaatlerini
açıklamaya ayırdı. Siyasetçilerimiz iktidar uğruna dün mücadele ettikleri *devletçiliğin* askeri
oldu. Gençlerimiz *biz böyleysek, ben bizden değilim* demek zorunda hissetti.

İslam tabii ki bir topluluk ahlakı üretiyor. *İnanan* ve *inanmayan* arasında, bunlarla ilişkiler
arasında bir fark var. Bu farkların *empirik olarak* açıklanması için İslam'ın modern dünyada
görünür hale gelmesi gerekti. Biz ne olduğumuzu ancak *iktidar* olduktan sonra anlayabildik. 

Bunda da suç yok, modern dünya için kötülük gibi görünenin İslam'ın kendisi ve müslümanlar için
iyilik gibi görünmesi, modern yaşamı zayıflatan ve tehlikeye atan pratiklerin İslam'ın yaşamasına
yardım etmesi mümkün. Benim açımdan devlet ihalelerinde *kendi vakfı için* rüşvet isteyen adamın
yaptığı *İslam'a zarar veriyor* ama belki de asıl zarar veren benim bu *idealistçe* düşüncelerimdir.
Belki *ahlaksızlık* dediğimiz de ahlakın bir parçasıdır ve aslolan *güçlü* olmaktır. Ahlak
güçlülerin kendi güçlerini doğrudan değil, telmihle anlattıkları bir yolsa, gemi batarken kendi
yükünü tutmakta beis görmeyen *belediye entelektüelleri* nihai olarak İslam'a benden daha çok hizmet
ediyor olabilir. Aldığı paranın bir kısmını *helal yollardan* yiyecek, kalanını *kendi gibi*
birilerine bırakacak ve onlar da onun türkülerini okumaya devam edecektir. O halde çarkın dönmesine
itiraz eden ben mi, yoksa o mu daha zararlıdır?

Bir insan *ahlaklı* ise *ahlaklı olacak kadar güçlüyüm* demek istiyordur. Çünkü *ahlaksızlık*
dediğimiz her şeyin vardığı nihai nokta *zayıflıktır.* *Ahlak* insanın kişisel ve toplumsal olarak
*güçlü* olduğunun ifadesidir. *Ben doğru taraftayım* demenin bir göstergesi. 

İnsanın içinde temel bir *ahlak ve adalet duygusu* olduğu ve *adalete yönelik isyanın* bu duygudan
kaynaklandığını söyleyenler vardır. Onlar *adalet talebinin* büyük ölçüde hasetten kaynaklandığını
gözardı etmişe benziyorlar. Neticede adalet talebiyle devrim olur, bazıları başa geçer ve
*kitleleri* onlar ezmeye başlar. Haset içimizdeki en yoğun duygulardan biridir ve dünyayla kurduğu
ilişki kendi köşesinde çiçekleriyle uğraşmak olan birinin *dünya daha adil olsa* talebi, hasetin
yanında cılızlığından yok hükmündedir. İnsan iyilik için çalıştığından çok daha büyük bir maharet ve
arzuyla kötülük için çalışır. İnsanın içindeki kötülüğü eğer iyi yolda kullanmasını
sağlayabiliyorsanız, daha güçlü bir toplumsunuz demektir. İslam da *içeriye* ve *dışarıya* iki
farklı ahlak va'zederek modern ahlak sistemlerinden daha güçlü bir model sunmuştur. Ancak bunu
vazıhen ifade etmenin politik doğruculuk günlerinde mekruh görülmesinden dolayı olacak,
kötülüğümüzün hedefinin dışarı, iyiliğimizin hedefinin içeri olduğunu unutup birbirimize düşmüş
bulunmaktayız.

Bu spekülasyonlarla baştaki soruya tekrar dönelim: Ahlaksız din mümkün mü? Hayır, mümkün değil,
çünkü dinin asıl gayesi insanların aynı veya farklı taraflarda olduklarının sinyalini vermektir.
Bir defa bu sinyalleri doğru verince ilişkiler daha kolaylaşır. Onun için mezhep çatışmaları daha
kuvvetlidir. *Hem bizden görünüyorlar, hem bizden değiller.* Ahlak da bu sinyalin günlük hayattaki
yansımasıdır. *Ben seninle aynı ahlaki doğrulara inanıyorum* demek *benden sana zarar gelmez*
demenin bir başka yolu. Bu durumda ahlaksız bir dinin olması mümkün değil. 

Tersi mümkün mü? Dinsiz ahlak? Ahlak kavramını yukarıdaki gibi tanımlayınca, hayır, bu da mümkün
değil. Ancak *din* dediğimizin sadece İbrahimî dinler gibi vahye dayanan olması gerekmez. *Ben senin
tarafındayım* sosyal sinyalini verebileceğiniz ve içinde metafizik unsurlar içeren her fikir bir din
sayılabilir. Humanizm de bu manada bir dindir mesela, *insanların eşitliği* Tanrı'nın varlığı kadar
metafizik bir önermedir ve buna inanmak iki müminin aynı tanrıya inanması gibi etki eder.
*Veganlık* da böyle dini bir düşüncedir, *Tanrı yok, bilim var* diyen de yine benzer sosyal
sinyalleri verir. Bunlarla içerikten tartışmanın bir manası o sebeple yoktur, çünkü asıl derdi *ben
farklı bir gruba mensubum* demek olan birini tartışarak sadece grubuna daha çok bağlamış olursunuz. 


