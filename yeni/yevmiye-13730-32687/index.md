---
title: "Klavyeps"
date: 2017-02-16 02:04:34
dp: 13730
featured_image: "/images/header-30.jpg"
images: ["/images/header-30.jpg"]
tags: []
---



Aklımda çözmem gerektiğine inandığım sorular yok, bunların yerine bulduğum
cevaplara uygun sorular arıyorum. Ki bu çok daha zevkli ve faydalı. İnsanın
belirsizlik içinde, bulup bulamayacağını bilmediği cevaplar yerine, elindeki
cevaplara hazır sorular bulması. Uyduğu kadar. Evet, bunu söyleyeceğiz. Çünkü
cevabın soruya uyup uymadığını kontrol eden çok, herkes buna bakıyor hatta, ama
sorunun cevaba uyumsuz olup olmadığını kontrol eden yok. *Bunu sorman anlamsız*
demiyor kimse. Bunu söyleyene gülüyorlar. 

Hayatta en büyük zevklerimden birinin klavye tuşlarına basmak olduğunu buldum,
bunun için, belki sırf bunun için yazı yazıyorum bazen. Tuşların dokunuşlarını,
Cherry Mx Blue switch'lerin *nazlı* gömülüşlerini hissetmek ve kliklerini
dinlemek için. Bir klavye aldım, Almanya'dan getirttim hatta. Ve bundan dolayı
duyduğum mutluluk çocukların oyuncaklarına kavuştuğundaki mutluluk
gibiydi. Klavye ilk geldiğinde sesine ve hissine meftun oldum ve hala o klavyeye
oturunca hoşuma gidiyor, çok seviyorum.

Bunu söylemek biraz tuhaf olacak ama aşık olunacak klavyeler var. Sanırım
bendeki bu tutku, *bir arkadaşın* daktilo tutkusu gibi bir şey, ancak ben, bir
mühendis olduğum için aklıma da yatan şeylere *aşık* oluyorum. Çünkü daktiloda
yazsaydım muhtemelen ya kafam şişer bırakırdım, ya bilek ağrısından duramazdım.


