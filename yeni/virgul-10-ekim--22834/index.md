---
title: Virgül 10 Ekim 
author: Emin Reşah
date:  2020-10-11 15:27:40+0300
expiryDate:
dp: 15063
featured_image: /images/header-30.jpg
---

Yazarların birbirini tekrar etmesinden ben de bıktım. Bir yandan da *bu kadar yazarı kaldıracak
kadar problem yok, onun için herkes birbirini tekrar ediyor* diyorum. Problemler ya çözümlüdür ve
basitçe çözülür veya çözümsüzdür ama çözüyormuş gibi yapılması gerekir. İlk çeşit problemler
üzerinde çalışanlar az çünkü çözümlü problemler genelde sıkıcıdır ve probleme nazaran çok şey bilmek
gerekir. (Mesela matematik.) İkinci çeşit problemler ise ekmeğini yazıp çizerek kazanmak için daha
elverişli. Hem aynı problem üzerine hayatınız boyunca üfürerek karnınızı doyurabilirsiniz. İnsanın
tek başına çözmesi zaten mümkün olmayan problemlerse bunlar, karıncaların bir bademi parçalaması
gibi yavaş yavaş halledilmesi beklenir. Bir de soyutsa, yani ortada badem de yoksa aslında, badem
sadece kafamızdaysa veya herkesin bademi kendineyse, yazarların pandomim yaparak problem ve ev
arasında mekik dokuması yeterlidir. Kimsenin bir çözüm beklediği de yoktur, pandomim güzelse herkes
neyle uğraştığına bakmadan onu seyredecektir. 

Tekrardan sıkılmadan önce sormak lazım: *Peki bu yazarcığın ne yazmasını bekliyorduk?* Tabii ki
diğer yazarlara bakıp, onlardan *ilham* alıp, bu işler nasıl yapılıyor öğrenecek ve aslında olmayan
problemlerin, bulunması imkansız çözümleri üzerinde söz üretecek. İnsanların ilgisini çekecek
problem sayısı zaten az, *neden buradayız, aşk nedir, yok olmaktan nasıl kurtuluruz?* Bunlara
cevaben yazdıklarının bir anlamı olduğunu ve olması gerektiğini nereden çıkarıyoruz? Bir geleneği
devam ettirmek için yazıyor adam, derdi de zaten problemi çözüp bütün bu yazar taifesini işsiz
bırakmak değil. *Biraz da beni seyretsinler* sadece. *Biraz da ben yazar olayım.*

Onun için herhalde problemler büyüdükçe ve soyutlaştıkça, ego kavgaları da büyür yazarlar arasında.
Birbirlerini sevmezler çünkü bir sahnede iki pandomimci oynamaz. 
