---
title: Virgül 6 Eylül 
author: Emin Reşah
date:  2020-09-05 23:49:37+0300
expiryDate:
dp: 15028
featured_image: /images/header-63.jpg
---


Neyle meşgulsün? Yalanla meşgulüm. Yalanı gerçekten ayırmakla. 

Yalanı gerçekten ayırmanın imkanı var mı? Bir de bu ikisinin arasında *anlamsız* diye
adlandırılacak kocaman bir *okyanus* var. Anlamsızlık okyanusu *gerçek* ve *yalan* denizlerinden
daha büyük. 

*Lisan gerçeği aktarabilir mi?* Yeryüzündeki ilişkileri aktarabiliyorsa, öyleymiş. Biraz daha
yakından bakınca *dünya nesnelerin değil, olguların toplamıdır* diye başlayan kitabın pek de iler
tutar tarafı olmadığını farkediyorsunuz. Olgu ne demek? Nesneler nerede başlayıp, nerede bitiyor?
Dünya olguların toplamıysa, olguları çıkardığımızda dünyadan bir şey kalmıyor mu? Nesnelerin
olgularla münasebetini insanın zihninden başka ne kuruyor da bu kadar kolay *ocak dışı* ilan
ediliveriyorlar?

Hegel'in ürettiği salim kafayla fethedilmez anlamsızlık külliyatının akabinde *Analitik Felsefe*
diye bir akımın doğup, *bizim derdimiz dili incelemek, dili bir anlasak her şey hallolacak* diye
hayal kuran insanların ortaya çıkması doğal.  Hegel'in heyulasından ancak bu şekilde kurtulabilirsin.
Ancak dilin kendi kendine yeterli olduğunu düşünerek *gerçek* ve *yalanı* bizatihi ifade
edebileceğini düşünmek de çocukluk olmuş. Yürümemiş.  *Anlam olguların resmini çizen bir dille
mümkündür* diyen adamın her şeyi bırakıp bir köyde öğretmenlik yapmaya başlaması mı daha ilginç,
sonra okulda çocuklarla ilgilenirken *bizim teorinin aslında bu çocukların dil kullanımıyla
ilgisi yokmuş* deyip yeniden felsefeye dönmesi mi bilemiyorum. Ancak dil *gerçeğin aynası* olmayı
bırakıp, bir defa *aktörler arasındaki iletişim ortamı* haline geldiğinde tüm Analitik Felsefe
projesi iflas etmiş sayılmalıydı. 

Ancak sofistike saçmalamaya ve bu sayede kariyerini korumaya almaya devam eden gelenekler sayesinde
hala yaşıyor. Çünkü anlamsızlık akıyor her yerden, saçmalamadan akademisyen olamıyorsun, *biz bu işi
neden yapıyoruz ey ehl-i akademi, nerede bizim hakikatle olan münasebetimiz* desen tuhaf tuhaf bakıp
doktoranı vermiyorlar. *Yapacağın işi yap ve fazlasını karıştırma, bu çağda kimsenin hakikatle pek
bir işi yok, Foucault'yu, Derrida'yı okumadın mı?*

Gerçek ve yalan denizleri arasındaki anlamsızlık okyanusu tabii ki daha çok balık içeriyor. Daha
kolay avlanıyor ve insanlara daha kolay satılıyor. Çünkü kimse aptal gibi görünmek istemez, işi
*aptal görünmemek* olanlar hele hiç. Soframızın balığı işte o okyanustan geliyor. 
