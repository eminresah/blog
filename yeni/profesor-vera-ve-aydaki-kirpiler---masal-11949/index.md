---
title: Profesör Vera ve Aydaki Kirpiler - Masal
author: Emin Reşah
date:  2020-10-26 11:26:23+0300
expiryDate:
dp: 15078
featured_image: /images/header-29.jpg
---

Profesör Vera her gün işe gitmeden önce yaptığı gibi kedisi Cimcoz'a akşama ne çeşit mama istediğini
miyavlayarak sordu. Dünyada hayvanlarla konuşabilen az sayıda kişiden biri olduğu için kedisiyle de
sohbet edebiliyordu. Hayvanların ne dediğini anlamak için cihazlar geliştirmiş ve çeşitli
kedi ve köpek dillerini öğrenmişti. Kedilerin ve köpeklerin insanlar gibi her ülkede farklı diller
konuştuğunu ilk keşfeden oydu. 

Cimcoz akşama tavuklu mama istediğini söyledi. Vera da ona kendine iyi bakmasını ve evdeki balıklara
yem vermesini söyleyerek çıktı. 

Profesör laboratuvarında balık ve salyangozlarla konuşacak bir cihaz yapmaya çalışıyordu. Sabah
aklına yeni bir fikir gelmişti ve laboratuvara gidince hemen onu denemek istedi.
Salyangozların kabuklarına anten bağlayarak bu fikrini uygulamaya çalıştı. 

Salyangozlara çeşitli sorular sorup cevap almaya çalışırken telefonu çaldı. Arayan üniversitenin
rektörüydü. Ondan acil bir durum için gelmesini istedi. Profesör Vera bundan hoşlanmadı çünkü
çalışması yarıda kesilince baştan başlaması gerekiyordu. Rektörün ondan ilk defa böyle bir şey
istediğini düşündü. Konuyu merak etti. 

Rektörün odasına gidince ona çok gizli bir bilgi vereceğini söyledi. Çinli bazı bilim adamları ayın
görünmeyen yüzünde kirpi şeklinde canlılar bulmuştu. Bunların uzaylı olabileceklerini
düşünüyorlardı. Canlıların oraya nasıl geldiğini bilmiyorlardı. Onlarla konuşmayı başarabilecek
birini arıyorlardı. Profesör Vera'yı aya götürüp deney yapmasını istiyorlardı. 

Profesör Vera salyangozlarını, çiçeklerini, balıklarını ve kedisi Cimcoz'u bırakamayacağını söyledi.
Rektör de salyangozları asistanlarına, çiçeklerini botanik bahçesine bırakırsa, balıklara ve
Cimcoz'a da kendisinin bakabileceğini söyledi. Vera aydaki canlıları da merak ediyordu. 

*Aydaki kirpilerin uzaylı oldukları kesin mi?* dedi Rektöre. 

*Yoksa ayda yaşayamazlar, hava yok orada değil mi?* dedi Rektör. 

*Kirpiler nefeslerini uzun süre tutabilir, mesela 1 yıl* dedi Vera. *Belki dünyadan götürmüştür biri
onları.*

*Aaa, çok ilginç* dedi Rektör. *Nasıl gitmişler peki aya? Roket de yapabiliyorlar mı?* 

Rektörün alay etmeye çalıştığını farketti ama Vera alay edenlere cevap vermemesi gerektiğini
öğrenmişti. Hatta onlarla beraber kendiyle alay edebilirse daha kolay susuyorlardı. 

*Evet, bazıları araba yapabiliyor, belki dahi bir kirpi aya gidecek roket de yapmıştır* dedi. Rektör
bunun gerçek olabileceğini düşünüp sustu. 

*Belki de onları aya birisi götürmüştür* dedi Vera. *Ben uzaylı olduklarına inanıyorum* dedi Rektör. 

*O zaman gidip bir bakıyım ve kirpilerin başka gezegenden olup olmadıklarını anlayalım* dedi Vera. 

*Salyangozlarımla, çiçeklerimle, balıklarımla ve kedimle her gün görüntülü konuşmak istiyorum* dedi
giderken.  Rektör *tamam, tamam* dedi. Kirpiler hakkında öğrendikleri kafasını karıştırmıştı. 

Profesör Vera eve gidip eşyalarını topladı. Cimcoz'u Rektöre, çiçeklerini botanik bahçesine,
salyangozları da laboratuvardaki asistanlarına emanet etti. Salyangozlarından en sevdiği ikisini
kirpilerle konuşmaya yardımcı olur diye yanına aldı. 

Profesör Vera havaalanına gitti. Oradan bir uçakla uzay merkezine gitti. Uzay merkezinde onu aydan
gelmiş iki kişi karşıladı. Aydaki kirpilerin uzaylı olduğunu onlar da düşünüyordu. Profesör Vera'yı
bir roketle aya götürdüler. 

Ayda bir laboratuvar kurmaya başlamışlardı. Profesör bu laboratuvara aydaki kirpilerden üç tanesini
getirdi. Getirince tahmin ettiği gibi kirpiler nefes almaya başladı. Nefeslerini aylardır tutmaktan
büzüşmüşlerdi. 

Kirpiler dünyalı kirpilere benziyordu ama renkleri yeşil ve mordu. Dikenleri uçlara doğru koyulaşan
fosforlu bir yeşil, karınları mordu. Gözleri de kırmızı renkte olduğu için uzaylı gibi görünüyorlardı
gerçekten. 

Kirpilere çeşitli cihazlar bağlayarak onlarla konuşmaya çalıştı. Çinli araştırmacılar birkaç yıldır
ayın görünmeyen yüzünde araştırmalar yapıyordu. Kirpileri de onlar bulmuştu. Araştırmalarının
sonunda ayın dünyayı izlemek için uzaylılarca kurulmuş bir üs olduğunu, kirpilerin de onlardan
kaldığını söylemeye başladılar. Aya roket göndererek onu yok etmek gerektiğini, bu kirpilerin
dünyaya yayılırsa insanlığın sonunun geleceğini iddia ettiler.

Profesör Vera Çinlilerin bu anlattıklarından kuşkulandı. Kirpilerin uzaylı olduğundan bu kadar emin
konuşmaları ve milyonlarca yıldır dünyanın etrafında dönen ayı yok etmeye çalışmalarının arkasında
başka amaçlar olabileceğini düşündü. 

Profesör hayvanlarla konuşmayı bilen bir iki kişiyi daha ay üssüne çağırdı. Kirpilerle konuşmaya
çalışan başka bir araştırmacı da vardı. Bu araştırmacı yanında kendi deneylerinde kullandığı
kirpilerden getirmişti. Kirpilerin ne konuştuğunu anlayamıyor ama birbirleriyle dikenlerini
titreterek konuştuklarını anlayabiliyordu. Onun için getirdiği kirpileri ayda bulunan kirpilerle
konuşturmaya çalıştılar. 

Aydaki kirpiler dünyadan gelen kirpilerle konuşmadı. Onları görünce hemen büzüştüler. Yeşil
dikenleri parlar gibi oldu. Ay üssündeki Çinliler de bunun yeşil kirpilerin uzaylı olduklarını
gösterdiğini söylediler. 

Profesör Vera birkaç gün kirpilerin uzaylı olup olmadığını nasıl anlayacağını düşündü. Sonra *başka
gezegenden olduklarını anlayamam ama dünyadan olduklarını anlayabilirim, belki de farklı bir kirpi
türüdür bu* diye aklına geldi. Kediler ve köpeklerin farklı ülkelerde farklı diller konuşması gibi,
belki dünyadaki kirpiler de farklı diller konuşuyordu. 

Bunları düşünürken aydaki kirpilerin yanında getirdiği salyangozlara nasıl tepkil vereceğini görmek
istedi. Salyangozlarla kirpilerin arasına bir cam koydu ve salyangozlara anten bağlayarak onların
kirpiler için ne dediğini dinlemeye başladı. Salyangozlar kirpileri görünce kaçmaya başladı,
kirpiler da salyangozları yemeye çalıştı. Kirpilerin dünyadaki salyangozları yemeye
çalışması, normalde de salyangoz yediklerini gösteriyordu. 

Aydaki kirpiler salyangozları görünce dünyadaki kirpilerle de konuşmaya başlamışlardı. Farklı dil
konuşan iki insanın birbiriyle işaret dilinde anlaşması gibi, kirpiler de salyangozları görünce
birbirlerinin dilini öğrenmeye başlamıştı. Bir iki gün sonra dünyadan gelen kirpilerle, aydaki yeşil
kirpiler birbirleriyle konuşmaya başladılar. 

Vera bu deneylerinin sonuçlarını aydaki diğer araştırmacılarla paylaştı. Kirpilerle konuşmayı
öğrenmeye başlayan araştırmacı, kirpilerin salyangozları görünce titremesinden dillerini çözmeye
başladı. Profesör Vera ona yardım etti. Hem ayda bulunan kirpilerle, hem dünya bulunan kirpilerle
konuşmayı başardılar. 

Aydaki kirpiler hikayelerini anlatmaya başladı. Ayda bulunan kirpiler oraya Çin'deki bir kimyasal
sızıntıdan sonra getirilmişti. Çinliler bu sızıntı ortaya çıkmasın diye yeşil renkli kirpileri aya
getirmiş, onların burada kaybolacaklarını düşünmüştü. Ama kirpiler nefeslerini uzun süre tutmayı
bildikleri için yaşamaya devam etmişlerdi, sonra aydaki diğer araştırmacılar onları görmüştü.
Çinliler kimyasal sızıntı ortaya çıkmasın diye ayı yok etmeyi bile düşünmüşlerdi. 

Kirpiler başlarına geleni anlattıklarında, Profesör Vera hemen dünyadaki tüm televizyonlara bunu
anlattı. O zamana kadar herkes ayda uzaylı kirpilerin bulunduğunu sanıyordu. Kirpilerin Çin'deki
kimyasal sızıntıdan dolayı renk değiştirdiğini ve bu kazanın sadece kirpilere değil, oradaki
insanlara ve diğer canlılara da çok zarar verdiğini söyledi. Gerçekleri gizlemeye çalışmışlardı ama
gerçekleri gizlemek mümkün değildi. 

Profesör Vera kısa süre sonra aydaki kirpileri de alıp kendi laboratuvarına getirdi. Salyangozların
dilini çözerken kirpilerden yardım almaya başladı. Kirpilerden ikisini eve getirdi ve kedisi
Cimcoz'la arkadaş oldular. 
