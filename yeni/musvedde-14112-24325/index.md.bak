---
title: "Müsvedde  4 Mart 23:45"
date: 2018-03-04 23:45:08
dp: 14112
featured_image: "/images/header-69.jpg"
images: ["/images/header-69.jpg"]
published: true
tags: []
---



Birkaç ay önce *artık imkanın olduğuna göre, istediğin gibi bir yerde, eşya
tasallutundan uzakta yaşayabilirsin* dedim kendime. Kendim gülümsedim kendime. 

*Eşya musallatlığı* 2003'teki ilk evlilikten beri yakamı bırakmadı. Tahminim
musallaya kadar da bırakmayacağı yönündeydi.

Ben boşlukların insanıyım. Ev olacak ama içi boş olacak, yerde iki minder olsa
yetecek mesela, bir şeyleri *kakışlayarak* geçilmeyecek oturmaya, önümüz arkamız
sağımız solumuz eşya olmayacak. Bilhassa çocuklar varken bundan uzak kalmak
mümkün değil, çünkü malum, çocuk milleti *minimalizmden* pek anlamıyor, kızıma
her gün oyuncak alsam, günde iki defa almamı ister herhalde. 

Yine de *ebedi talihsizlikten* edindiğim bir imkan olarak, *ah, artık istediğim
gibi, basit bir evde, yer yatağında uyuyabilirim* diye geçirdim içimden. Allah
var, heyecan duyduğum bile oldu.

Deniz gören bir ev, balkonu olsun veya çatı katı olsun, bir odası, bir banyosu,
bir de mutfağı olsa yeter. İçinde bir yer yatağı, bir masa, masanın üstünde bir
bilgisayar. Internet olmasın, çalıştığım yerlerde yeterince var, hatta, şarjı
iyi olan bir telefonum olacaksa, elektrik de olmasın. 

Yemek için bir blender yeter. Meyve ve sebze püresi yapıyorum kendime, değişik
değişik kokteyller. Bir de dolap, bütün kıyafetlerin sayıyla olduğu. Çamaşır
makinesi istemiyorum, bulaşık makinesi istemiyorum, televizyon ve sair zaman
öldürücü cihazları istemiyorum. Oturmak için bir iki minder, masada çalışmak
için de bir sandalye. Bir de balkona, belki.

Çocuklar varken böyle bir *hayali kurmak* bile mümkün değildi. Artık bu hayali
kurabilecek kadar, en azından, onlardan ayrı yaşayabiliyorum.

Yine de bir zamandır, ilk hayal ettiğimde *Mudanya denizi* diye düşündüğüm bu
*deniz manzarasının* belki Estonya'da, Malta'da veya Edinburgh'un banliyölerinde
olması ihtimalinin de kuvvetli olduğunu farkettim. Kimsenin eşyasını saymadığım
bir dünya, basit bir dünya, her biri bir *borç* haline gelen, *bakım isteyen*,
*temizlik isteyen* bir takım fazlalıklardan uzak kaldığım bir dünya. 

Bir yanım bunun mümkün olabileceğini söylüyor. Yeterince kuvvetli bir *hayır*
ile mümkün. Boş bir odada, yere serili ince bir yatağın bana ilham ettiği
sakinlik. Bu sakinliği özlüyorum ama bilmiyorum artık, kader ne gösterecek. 

