---
title: "Yevmiye - 12094"
date: 2015-11-17 21:46:59 +0200
dp: 12094
tags: []
---

- İyi görünmek kolay da, içini doldurmak zor. İçini dolduramamaktan korktuğum
  için iyi görünmek istemediğim çok oluyor. İnsanlara elma gösterince, elma
  bahçeniz var sanıyorlar.

- Ateizm'in en can sıkıcı tarafı şükredecek kimsenin olmayışı. Herkes sebep
  sonuç oyunlarının oyuncağı, etrafta hiçbir *tanrı* yok, kime dönüp
  şükredeceksin?

- Kendinde bir *kemal* veya *kudret* görmek, zayıflık işareti olabilir.

Sürüngen Beyni
~~~~~~~~~~~~~~

Beynin katmanları var. Derler ki en altta refleksler, en üstte şuur
olmak üzere kat kattır. Aşağılarda bir yerde de *sürüngen beyni* denen,
sinirden bir yeri yumruklamak, birini dövmek, bağırıp çağırmak gibi
*davranışlar* sergileten bir kısmı da var.

Bunu okuduğum her zaman nefse benzetiyorum. *Yok etme, zulmetme, kontrol et*
denen nefse.

Kudret
~~~~~~

İnsanın kontrol ettiğini iddia edebileceği en önemli tarafı
*düşünceleri.* Eğer bir şeye *benim* diyebiliyorsa, düşünceleridir.

Ancak pek çok insan düşüncelerini kontrol etmekten, onları denemekten, onların
doğruluğunu araştırmaktan, onların nereden ilham olunduğundan habersiz. Bir
derenin kenarında yaşar gibi kendi zihninin kenarında yaşıyor ve bu suyun
nereden geldiğini hiç merak etmiyor.

İki Meditasyon
~~~~~~~~~~~~~~

Kabaca iki tür *meditasyon* var. Birincisi zihni susturmak üzerine
kurulu, diğeri de konuşturmak. Çoğu kimsenin meditasyon deyince aklına
birincisi geliyor.

Namaz bu ikisine de benzemez. O ne susturur, ne konuşturur; hakkını
verince ikisinden de daha iyi.

10.000 Saat
~~~~~~~~~~~

Gladwell'in *Outliers* kitabının ikinci bölümünde, Bill Joy, Bill Gates,
Beatles gibi örnekler aracılığıyla istisnai başarının 10.000 saatlik bir
çalışmadan sonra ortaya çıktığını ve bu çalışmaya imkan bulmanın,
yetenek kadar önemli olduğunu anlatıyor.

10.000 saat yaklaşık olarak 10 senelik bir çalışma demek. 10 sene
programlama, 10 sene müzik, 10 sene yazı, 10 sene *her neyse* yapmadan
çok da iyi eserler vermenin mümkün olmadığını söylüyor.

~15::55
~~~~~~~

Bu işaret günün 18den başlayan saatini gösteriyor. *Hora Peregrini.*

