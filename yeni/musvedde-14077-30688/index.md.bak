---
title: "Müsvedde 29.01.18 01:27"
date: 2018-01-29 01:27:17
dp: 14077
featured_image: "/images/header-34.jpg"
images: ["/images/header-34.jpg"]
published: true
tags: []
---



2015'te Amerikan'ın *Ulusal Güvenlik Ajansı* NSA, sair bilgisayar ve ağ
sistemlerine girmekte kullandığı araçların, muhtemelen Rusların desteklediği bir
grubun eline düştüğünü farketmiş. NSA, diğer bilgisayar ve telefon sistemlerine
girmek gibi normalde illegal işleri Amerikan devleti için legal olarak
yaptığınız, çok üst düzeyde kriptografi araştırmacıları istihdam eden bir kurum.
Muadili belki Ruslarda vardır, belki de dünyada yoktur.

[Haberi okuduğumda](http://ift.tt/2zEEGHZ) Amerikalıların da düşündüğü gibi,
*içeriden birileri yardım etmiştir* dedim. Bu kesin değil ama Snowden gibi
birini Ruslara kaptıran Amerikalıların, ondan daha sessiz çalışan başka birinin
sağladığı bilgilerle bu programlara erişmiş olmaları muhtemel. Yardım eden
şahıs, çoktan bir ada ülkesinde kendine *sakin bir yaşam* kurmuş olmalı.

Bu gibi olaylar bana *ulus devlet* fikrinin iyice sıkıntıya girdiği intibaını
veriyor. Bizim için en büyük sorun, hala Kürtlerle olan meseleler. Bu da
nisbeten *eski* sayılabilecek şekilde hallediliyor, kritik yerlere Kürt kökenli
insanları getirmeyip, *güvenlik* sağlayabiliyorsunuz.

Peki Türkiye Cumhuriyeti'nin anlattığı *kuruluş miti* ve sair *hikayelere*
inanmayan ama dışarıdan da belli etmeyen insanların, bu gibi kritik noktalara
gelmesini nasıl engellersiniz? Bunun benzerini FETÖ meselesinde yaşadık, artık
ABD'ye, TC'den daha bağlı olduklarını açık açık ikrar da ediyorlar. 

Eskiden biraz daha kolaydı bu: Bilgi alıp satmak zordu ve kritik bilgiye sahip
insan sayısı azdı. Bir sızıntı olduğunda bunun kimden kaynaklandığını
bilebilirsiniz. Ancak NSA haberinde bile, adamlar, bilgilerin gerçekten biri
tarafından mı verildiğinden hala emin değiller. İşin kötü yanı, bundan emin
olmadığınızda, insanlara nasıl davranmanız gerektiğini de bilemiyorsunuz.
Sorguladığınız insan masumsa, artık sizinle çalışmak istemeyecektir, değilse de,
ona fazla *anlayışlı* davranırsanız, zaten bilgi alamazsınız. NSA sorgularında
yalan makineleri de kullanılmış ve çalışanların bundan önemli ölçüde rahatsız
olduklarını ve işi bırakanların çok olduğunu anlatıyor.

Hasılı *ulus devlet* fikri bizim için, o da Kürtlerin hala ulus olmaya
çalışmalarından duyduğumuz rahatsızlıktan dolayı cazip. Türk milliyetçiliğinin
şu son birkaç senelik *popülerliğinin* sebebi de bu, Kürtler milliyetçilik
yapınca, biz de yapmak durumunda kaldık. Bizim *artık Türk milliyetçiliği
olmasın da, Kürtler de davalarından vazgeçsin* safdilliğimiz de, tarihin yerine
getirmediği heveslerin elinde akim kaldı.

Yine de dünyanın gidişi ulus fikrinin artık anlamını kaybetmesine doğru.
İnsanlar adaletleri temin edildiği ve günlük yaşamlarında rahat bırakıldıkları
sürece, hangi devletin vatandaşı olduklarını o kadar da önemsemiyor. Bizim için
çok önemli görülen bir takım efsaneler ve *idealler* insanların ekseriyeti için
mühim değil. Bir devlet kurumu bu gibi insanları istihdam ettiğinde, kişi temin
ettiği somut faydaya bakar ve daha fazla somut fayda sağlayacağını düşünüyorsa,
elindeki kritik bilgileri satmaktan da geri durmaz. Biz onlara hain deriz ama
onlar kendilerini hain görmez, *her akıllı insanın yapacağını yaptım* der, elini
yıkayıp çıkar.

Bunun çözümü nedir? Anladığımız anlamda çözümü yok. İnsanlara inanacakları
idealler sunmak gerek ve maalesef eski mitler, dinler, düşünceler, masallar,
hikayeler, idealler insanlara eski heyecanı vermiyor. Sarık sarıp, elinde
kılıçla fethe çıkmanın heyecan verdiği insanlar olabiliriz ama ekseriyet
olmadığımızı ve gençlerin artık bunları ciddiye almadığını, alıyor gibi
yapanların bile önemli ölçüde *şov* peşinde olduğunu görüyoruz. Bu sebeple
yapılacak olan, *yeni mitler* ve hikayeler üretmek ama bunları da artık eski
kodlar üzerinden yapmak çok zor.

Kısacası ulus devlet çağı bitiyor. İnsanlar, senin kuruluş efsanen yerine, Taht
Oyunları'nı okumayı, melekler yerine Hobbit'lerin varlığına inanmayı tercih
ediyor. Çağ değişiyor. İnsan günleri de bitiyor belki, o sebeple de belki endişe
edecek bir durum yok. Robot efendilerimiz geldiğinde, hepimizi mutlu edecek,
belki de mutlu mutlu yok edecek.


