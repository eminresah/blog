---
title: "Yevmiye 13337"
date: 2016-02-14 00:49:47 +0200
dp: 13337
draft: true
tags: []
---

Aldatılabilmek insanın önemli hasletlerinden biri. İnsanın aldatılabilir olması,
bir yandan da uyumlu olması demek. Aldatılamaz insanların, bu yüksek
hasletlerinin yan etkisi, hırsız girmesin diye tüm kapıları duvar örmeleri.

İnsanın en büyük *aldatılması* herhalde evlilikle oluyor. Evlilik kavramı,
aslında gayet bariz bir tezgah. Ancak bu tezgaha düşmemek, düşmekten daha büyük
bir yanlış, çoğu zaman.

İnsanların evlenmeden önce evlilikten anladıklarıyla, evlendikten sonra
anladıkları arasında ve çocukları olduktan sonra evlilikten anladıkları arasında
önemli farklar var. En azından benim için böyle oldu. Öncesine çok daha stilize,
idealize, artık her ne derseniz, bir takım *ideolojik* fikirler etrafında
gelişmiş bir evlilik fikrim varken, sonrasında gayet basit, insanın genlerini
korumasına dayanan ve insiyakî temellere göre anlaşılan bir kavrama
dönüşüyor. Çocukların buna katkısı muazzam. İnsan ne olduğunu (ve ne olmadığını)
çocuğunu kucağına aldıktan sonra anlıyor. İşte bu kadarsın, bilmemkaç yıl önce
bu kadardın ve hala ondan, onun getirdiği korkulardan ve endişelerden çok uzakta
değilsin.

Şu sıralar 19 aylık kızım alkışı çok seviyor. Babasından miras tembelliğinin
nişanesi olarak henüz yürümedi ama ayağa kalkınca alkış istemeyi öğrendi, kendi
yemeyi öğrendi ve yemeğini yedikçe kendini alkışlatmayı da öğrendi. Hatta masada
alkışlamayan varsa, *abi abi* veya *baba baba* diyerek alkışlatıncaya kadar
dırdır etmeyi bile öğrendi. Alkışın onu nasıl mutlu ettiğini gördükten sonra,
insanın temel ihtiyaçlarından birinin de *şakşak* olduğuna kanaat ettim.

Bende *şakşak* ihtiyacının olmadığını düşünürdüm. Ancak bu kadar doğal gelişen
bir şakşak ilgisinin, saklanmış da olsa bende de mevcut olması lazım. Belki asıl
cevap iltifatı sevmemekten çok, iltifatın biçimini veya onun getirmesi muhtemel
*yeni işleri* sevmemektir. Yoksa şakşak, saf ve sade haliyle gayet leziz olabilir.

Bir de eğitiliş biçimimizde, insanların ilgisine aşırı bağlılığın orijinalliğe
kaynak sağlayacak özgürlükten uzaklaştıracağını öğrettiler. Veya bir şekilde
yanlış anladım. Halka değil, hakka karşı sorumlu olmak, halkın sözünün değersiz
olması gibi bir anlam içeriyordu. Sonunda kendinin de halkın arasından biri
olduğun ve sözünün de, en fazla diğerleri kadar değerli olduğunu kavrayıncaya
kadar, bu telkinin maksadının *yan etkileri* olduğunu anlayamıyor insan. Yani,
şakşaktan kaçmanın bir amaç değil, araç olduğunu ve nihayetinde ilginin, insanın
hayatında bir sebep değil, sonuç olması için böyle bir telkinin gerekli olduğunu
ta sonradan anlıyor. Ancak bazıları için bu yanlış anlama başka arızalara sebep
oluyor, artık insanların ortasında duracağım veya fazla görünür olacağım
herhangi bir mevkiden, lağımdan kaçar gibi kaçıyorum.

Olabileceğim herhalde en fazla Salinger gibi, kimseyle irtibatı olmayan ve
sadece yazdığı için yazan biri olmak. Fikirlerin sadece tarımını yapabiliyorum,
bunların dağıtımı, pazarlanması, marketlere gönderilmesi, kabzımalların ikna
edilmesi gibi sair tarafları fobi mertebesinde. Elime bir takım kağıtlar alıp,
bunları birilerine *ben yazdım* diye göstermek bile çok tuhaf duygulara
sebep. Allah'tan zaman bunların hiç ortada görünmeden okuyanlara
ulaştırılabileceği bir zaman.

