---
title: Virgül 10 Haziran 
author: Emin Reşah
date:  2021-06-10 14:19:04+0000
expiryDate:
dp: 15305
featured_image: /images/header-119.jpg
tags: 
    - duygu
    - ilişki
    - insan
    - düşünce
    - çocuk
---

[Zamanında fikirlerimi kendime sakladığımı
söylemişim.](/gece-dikilen-agac/fikirlerimi-kendime-sakliyorum) Duygularım
hakkında böyle bir yazı yazmayı bile düşünmemişim, çünkü onları ifade etme
*imkanını* bile bilmiyormuşum herhalde. Bana *duygularından bahsetmiyorsun*
diye *saldırarak* duygularımı öğrenebileceğini düşünen biri aklıma geldi,
yazıyı okuyunca. 

Duygular düşüncelere göre daha akışkan, daha ele geçmez ve daha bulutsu. İfade
etmediğim de doğru değil. Duygularımı kelimelerden oluşan *tank taburlarıyla*
saldırarak öğreneceğini düşünen insanınki zaten acayip bir yol. En azından
*konuşmak istemiyorum* diyerek duygularımı belli etmiş olmalıyım ama anlamazdan
gelip üzerime yürümeye devam etmek daha kolay tabii. 

Neyse. Duyguların ifadesi daha zor çünkü daha ifade ederken yanlışa düştüğümü,
yalan söylediğimi farkediyorum. Üzerinde konuşulabilecek şeyler olduğundan
şüpheliyim. İnsan kendini tutarlılıkla zincirlemediyse, duyguları bir andan
diğerine değişir. Düşünceler gibi bir zemini, ölçüp biçecek terazisi de yok, o
sebeple değiştiğinin bile farkında olmadan değişir bazen. 

Bu sebeple duyguları hayatın ve ilişkilerin temeli haline getirmenin büyük bir
riski var. Stoikler gibi onların *yapılması gerekenin tam tersini gösteren
pusula* olduğunu iddia edemem, Püritenler gibi tamamen bastırılması gerektiğini
de düşünmem ama onların *gerçek* olduğunu da iddia edemem. Daha çok zaman zaman
dikkate alınması gereken *çocuklar* olarak bakarım. Çoğu zaman yalan
söylediklerini de bildiğim çocuklar. Bazen idare edilmesi, bazen beraber
oynanması gereken, bazen görmediklerimi gösteren *çocuklar.*

Çocuklarla *iş* konuşmadığımız gibi, duygularımızı da her yere sokmayız. Her
konuda duygularımızla hareket edersek, onları da *gereksiz yere* üzmüş oluruz.
Bazı çocuklar bazılarından daha uyumlu, bazıları daha yaramaz olabilir, onları
dinleyip ihtiyaçlarını görmek, ellerinden tutup gezmek, oynamak ve konuşmak
gerekebilir. Bununla beraber bir çocuğa hayatın direksiyonunu vermek, sadece
kendimize değil çocuğa da *zulmetmek* olur. 

Bir de duygularımla ilişkimin olmadığı veya onların halini hatırını dikkate
almadığım söylemek için bütün bu yazılardan habersiz olmak lazım. Bazı yazıları
tamamen onlara kulak vererek yazıyorum, bazen bir masanın etrafında oturup
söyleşiyoruz, bazen fısıldadıklarını kaydediyorum. 

Bununla beraber onları insanların sahnesine çıkarırken dikkatliyim.  Hele kendi
duygularından başkasını umursamayan, duygularının *gerçek* olduğunu düşünen
insanlarla konuşurken duyguların taşa yazılmasından çekinirim. Duygularımı su
gibi tutmak ve içinde yüzmek isterim, buz olup beni de hapsetmesini değil. 

Duygularım onları ifade edene kadar bile değişmiş olabilir. En ciddisinin bile
bir süre sonra anlamı kalmayacağından eminim. Duyguların ne olduğunu
anlamayanlarda bu bahsi açmıyorum.



