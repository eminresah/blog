---
title: Virgül 21 Mayıs 
author: Emin Reşah
date:  2020-05-21 04:15:18+0300
expiryDate:
dp: 14920
featured_image: /images/header-143.jpg
---

İnançlarınızın doğruluğunu göstermek durumunda hissediyorsanız, inançlarınız işe yaramıyor demektir.
Göz kendini görüyorsa katarakt vardır. İnanç da *bariz gerçek* olmaktan çıkıp *sadece inanç* olmaya
yol aldığında artık asıl fonksiyonunu kaybetmiştir. 

*Ama ben buna inanıyorum.*

İnsan zihninin bir inanma kapasitesi var. Sınırlı sayıda inanç taşıyabilir, bunların
tutarlılıklarını sınırlı çapta kontrol edebilir. Her duyduğuna inanan insanın tutarlılık gibi bir
meselesi olmadığını kabul ederiz, hiçbir şeye inanmayan insanlarınsa temel inançlarına yobazca
sarıldıklarını. 

Modern insan hayatını *kompartmanlara* ayırmakta ustalaşmış. Sabah işe gidip belli inançları hayata
geçiriyor, akşam eve gelip başka inançları, cuma namaza gidip sadaka verdiğinde karşılığını
alacağına inanıyor, dilenci gördüğünde hepsinin yalancı olduğuna, ramazanda bir takım inançlar
besleyerek oruç tutuyor ve resmi bayramlarda daha başka inançlar için Atatürk fotoğrafları
paylaşıyor. 

Hayatı birbirimizden çok farklı amaçlar için yaşıyoruz. Kısa süreliğine de olsa ortak inançlarımız
bizi geçinmeye sevkediyor. *Ölümsüzlük hikayelerimiz* birbirinden farklı. Buz pateni pistinde farklı
yönlere kayarken birbirinin elini tutmuş insanlar gibi, geçici bir yerde birbirimizle aynı inançları
paylaşıyoruz.

Bu yorucu. Modern insan hiçbir inancın *gerçek* olmadığına dair bir temel inanç geliştirmiş ve bu
bize *ortak bir dünyada yaşama* imkanı veriyor. Gerçekten sadece ucu görünmeyen bir buz pateni
pistinde bilmediğimiz bir yönden, bilmediğimiz bir yöne doğru kaydığımıza inanıyoruz. Arada bir
takım *mutlaklar* uydurup, birbirimizle kavga ettiğimiz oluyor ama bunlar geçici. Gerçek olan
hayatımızın dansı esnasında az sonra başka bir inanca tutunup yola devam edeceğimiz. 

