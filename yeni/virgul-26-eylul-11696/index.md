---
title: Virgül 26 Eylül
author: Emin Reşah
date:  2020-09-26 00:36:22+0300
expiryDate:
dp: 15048
featured_image: /images/header-39.jpg
---



Ufku kaplayan kokoreç dumanı. Dükkanı ateşe verdi herhalde. Kendi de içindeyse bu dumanda onun ruhu
da bulunuyor mu?

Bağlam belirlemek zor iş. İnsanlar güzel sözler arıyorlar çünkü bağlamını değiştirme imkanı yok,
oturduğum yerde lazım olan bir alet ver bana. Kelimelerimi buraya çakmalıyım ve dünyamda av
peşindeki kurtlar ve tilkiler o kelimelerin etrafında toplanmalı. Bir bağlam ancak onlar gelince
üretilebilir. Sözün kendi başına değeri yok. 

Sözün kendi başına değeri yoksa, neden insanlar kitaplara, cümlelere ve ayetlere bu kadar önem
verir? Bulunduğumuz dünyaya bir bağ sunmak için. Hissiz hayatlarımıza hikaye getirsin, bizi büyük
yerlere bağlasın diye. O büyük yerler bizim elimizde değil, onlara sahip olamıyoruz, ait olamıyoruz,
kölesi olup sadece temizlik için sağını solunu karıştırmak bile mümkün değil. Sadece hayatımızda bir
takım bağlar üretip, cennetten kartpostal alıp, buradaki hayatımızı süsleyebiliyoruz. Buradaki.
Başka hayat mı var?

Giderek imansız birine dönüştüğümün herkes farkında mı? Ben farkındayım da, başkaları da farkında mı
acaba? Neden böyle oldu, iyi gidiyorduk halbuki. 20 yıldır olmadığım kadar panteistim. *Kainattan
ayrı bir Tanrı yoktur, varsa da kainat umurunda olmamak gerekir.* (Vahdet-i Vücud'u yabana atmayın)
demiş adam, kim yabana atıyor bilmiyorum ama gele gele tutunduğum tek dalın o kaldığını
farkediyorum. 

Bizim tarikatlardaki *şeriat vurgusunun* asıl sebebinin *itibar* ve *siyaset* olduğu düşüncesi
başgösterdi. Eğer dükkanın camı kirliyse, kimse gelip de sattığın malla ilgilenmez ama dükkanın
camının temiz olması da tali bir meseledir, alışverişle ilgili değildir. Tasavvufun,
theosophia'nın sattığı mal *vahdet-i vücud* ama camın kirli olunca dükkanı kapattıkları için ona
daha çok önem veriyor gibi görünmüş. *En parlak cam bizimki.*

Hikayeler çözüldüğünde vahdet de, vücud da onunla beraber çözülür. Olan neyse odur. Elini sımsıkı
kapatmış, sana her şeyin o kapalı avuçta olduğunu söyleyen birinin elinde sadece *boşluk* vardır.
Ama neden avuç kapalı?

*Boşluk* deyince insanlar yılıyor, yaşamak istemiyorlar. *Ben hayatımı ev için, araba için çalışarak
geçiremem* deyip intihar eden çocuğun yazdıklarını okudum. Ne çocuğa, ne ailesine, ne *bizi
yönetenlere* kızdım. Kötü bir dünyada iyi kalmak zor. İmkansız hatta. Bağlamından kopuk idealleri
kafalara vurmaya gerek yok, kimisi fazla ciddiye alıp hayatına son veriyor. 

Ay bulutların arasından çıktı ve rengi kızardı. Kokoreç dumanı hala aynı ama rüzgar artıyor. Dünya
bildiğimiz kadar. Bilmediğimize ahiret diyoruz. 
