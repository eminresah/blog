---
title: "Müsvedde 13 Nisan, 09:45"
date: 2018-04-13 09:46:08
dp: 14151
featured_image: "/images/header-76.jpg"
images: ["/images/header-76.jpg"]
published: true
tags: []
---



dünya yüzdür  
yüzüm düzdür  
sözüm dümdüzdür  

----- 

Dünyanın dümdüz olduğunu söyleyen birini gördüğünde ne düşünürsün? Diyorlar ki,
_hiç uzaya çıkmadığına göre, nasıl olur da NASA'ya inanırsın, ya hepsi bir
komploysa?_

Peki, sana neden inanayım?

İnsanın _işe yarar_ bilgisinin hemen tamamı başkalarından edindiği bilgiler.
Bunların sağlamasını yapması da, eğer doğrudan bilgi üretebilecek bir pozisyonda
değilse, imkansız. Benim şu yazıyı yazdığım bilgisayarın varlığından habersiz bir
insana, çeşitli düğmelere basıp bir camda yazılar çıkardığımı anlatsam herhalde
inanmaz. _Komplo_ der... Ama 100 kişi anlatsa bunu, yine aynı kesinlikte
itiraz edebilir mi?

Bilimle, bilgiyle ve düşünceyle arası nahoş, istatistik bilgisi gazetede gördüğü
pasta grafiklerinden ibaret biri için _dünya düzdür_ ve _dünya yuvarlaktır_ eşit
manaya gelebilir. Ancak bunlardan biri diğerinden daha gerçek, daha çok insan
tarafından üretilmiş bilgiye dayanıyor ve daha tutarlı. Evet, NASA'nın
Internet'te her gün paylaştığı binlerce fotoğrafın bizi uyutmak için ürettikleri
_komplo_ malzemesi olduğuna inanabilirim ama neticede _dünya düzdür_ diyenler
de, gösterdikleri üç beş bulanık fotoğrafı Internet üzerinden paylaşıyor. Bir
yanda bindiğimde beni birkaç saatte istediğim şehre indiren uçakların kullandığı
haritalar var, diğer tarafta _Birleşmiş Milletler'in logosu aslında düz dünya
hipotezini destekliyor_ diyenler. Hangisine inanmalıyım?

Bunlar _aya gidiş bir fantazidir, Amerikalılar asla oraya gitmedi_ diyenlerle
başladı. _Hepsi Hollywood yapımı filmler onların_ diyenlerle. _Böyle bir
komployu neden yapsınlar?_ sorusunun o zaman için cevabı olabilir, _Sovyetleri
geçmek için_ diyebilirsiniz ama _nasıl bu kadar zamandır sürdürebildiler_
sorusunun bildiğim bir cevabı yok. Her gün kullandığım GPS sistemlerinin
dayandığı uydulara benzer bir teknolojiyle gidip gelmiş olmaları, böyle bir
komployu 50 senedir sürdürmüş olmalarından daha makul. Neticede Sovyetler
nükleer silah teknolojilerini çaldığı gibi, bu komploda yer alan birini *çalıp*
konuşturabilirdi... Değil mi?

İnsanların dünyayla ve birbirleriyle sorunları var. Bu sorunlarla yüzleşmek
yerine bizi yönetenlerin bizimle aynı kurallara tabi olmadığını, başka dünyadan
geldiklerini, aslında *Fizik* denen, *Coğrafya* denen konularla bizi
uyuttuklarını düşünmek daha kolay. Yine de bu masallar kendimizle ve dünyayla
olan sorunlarımızı *çözmek* için bir yol değil. Yeryüzünde iktidara sahip
olanların da bizimkiyle aynı dünyada yaşadıklarını kabul etmek, o dünyayı iyi
yönde değiştirmek için de ilk adım. Birini uyutmak gerekseydi, Fizikle değil,
*dünya düzdür* ve *Kraliçe uzaydan gelmiş bir sürüngen* gibi çıkış yolu sunmayan
masallarla uyuturdum.

