---
title: Virgül 12 Temmuz
author: Emin Reşah
description: 
date: 2021-07-12 18:33:00 +0300
dp: 15338
draft: false
featured_image: /images/header-82.jpg
tags: 
    - para
    - özgürlük
    - kapitalizm
    - borç
categories:
    - Virgül
---


Paranın asıl kullanımı yapmak istemediğiniz bir işi reddetme özgürlüğü. Bunun için de bir kenarda
birkaç ay, birkaç yıl veya ömür boyu *eyvallah* etmeyecek kadar paranız olmalı. Bunu sağlamaksa çoğu
insan için imkansız. *Eyvallah etmeyecek* kısmını geçtik, insanların ekseriyeti aydan aya bütçesini
borçla çeviriyor. Modern dünya özgürlüğün de sadece kokusu ve görüntüsüyle idare etmenize izin
veriyor, *hepiniz özgürsünüz* diye bağırıyor, *istediğinizi yapabilirsiniz.*

Yapamazsınız. *Yapmak istemediğin işi yapmamak* çoğu insanın alabileceği bir risk değil. Bu *zengin*
sayılabilecek çoğu insanın bile göz alınamaz. Aylık gelirin bilmemnekadar dahi olsa, giderlerin de o
civardaysa, karşındaki müşteriye iyi davranmak ve onun talep ettiği saçma işleri yapmak zorundasın. 

Paranın köle haline getirmesi de böyle böyle oluyor: Bize fırsatlar vaadediyor, indirimdeki ürünler,
görülecek ülkeler, yatırım fırsatları, daha çok, daha fazla. 10 (bin, milyon...) lira farkla daha
verimli/güzel/faydalı işler yapabiliyoruz. Daha fazlasını istedikçe, daha fazlası için zincire
vurulmamız gerekiyor. *Ben bunu istemiyorum* diyecek güç yok, *her şeyim var, paranın bana
getireceği nesneleri istemiyorum, sadece ona mecbur olmaktan kurtulmak istiyorum.*

Modern dünya insanlara *hayır deme özgürlüğünü* unutturmak için ona sahte özgürlükler sunuyor.
*Zincirlerimize bağlı olduğun sürece istediğin kadar özgür olabilirsin.* Bu özgürlük seni sonraki
yaşamlarında bu dünyada bulunmaktan kurtulmak, öldükten sonra cennete gitmek ve *haberlerde gördüğün
şu zavallı insanların durumuna düşmemek* gibi formlar alabilir ama asla çarkın kendisini durduracak
bir iş yapmamalısın. Çark döndüğü sürece özgürsün. Çark durmasın diye sana borç veriyoruz.
