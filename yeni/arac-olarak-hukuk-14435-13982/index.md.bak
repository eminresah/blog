---
title: "Araç olarak Hukuk"
date: 2019-01-21 20:45:12
dp: 14435
featured_image: "/images/header-24.jpg"
images: ["/images/header-24.jpg"]
published: true
tags: []
---



Hukukun *araçsallaştığından* şikayet ediyorlar. Bir açıdan doğru ama *hukuk*
dediğimiz kaideler manzumesi zaten bir araçtır, amacı da belli yaşayış
biçimlerinin diğerlerine nazaran daha *muteber* olmasını sağlamaktır.

Hukuk sisteminin araçsallaşmasından şikayet edenler, o aracın kendi istedikleri
*şekilde* insan üretmemesinden şikayet eder. Eğer bir devletin hukuk sisteminin
kayırdığı taraftaysanız, hukukun araçsallaşmasından veya adaletsizlikten şikayet
etmezsiniz. Hukuk derken, sadece mahkemelerin verdiği kararlardan bahsetmiyorum,
neyin yapılabilir, neyin yapılamaz olduğuna dair, insanların ne şekilde
yaşayacaklarına dair tüm kurallardan bahsediyorum.

Hukuk bir *ideale* dayanır mı? Teorik olarak *ideal bir adalet* var, insanların
kafasında böyle bir inanç en azından mevcut ancak gerçekte bu mümkün mü? Hiç
sanmıyorum. Bu ideal daha çok halihazırdaki kurallar bütününün propagandası
olarak neşet ediyor. İnsanlara kanunların *adil* olduğunu söyler ve *ebedi ve
ezeli adalet* diye bir kavramın varlığını savunursanız, kanunların daha muteber
olması ihtimali var. İnsanlara *biz kanun yapıyoruz ama adalet çok da umurumuzda
değil* derseniz, siyasi muhaliflerinize *biz adaleti sağlayacağız* deme imkanı
bırakırsınız. Bu da toplumun genel stabilitesini bozar. O sebeple *adalet*
varlığına inanılması gereken bir *soylu yalan.* Yok ama varmış gibi yapıp,
*hukuk tiyatrosunu* ona göre oynuyoruz.

Adaletin bir ideal olarak yokluğuna örnek olarak çoğu kuralın keyfi olması
gösterilebilir. Hırsızlık suçunun cezasının şu kadar yıl hapis olmasının bir
izahını yapmak mümkün değil, neyin, ne şekilde çalındığının, hangi amaçla
çalındığının hafifletici veya ağırlaştırıcı unsur olarak gözönüne alınıp
alınmaması bir yana, herhangi bir suçun karşılığının herhangi bir ceza olmasında
doğrudan bir *kural* bulmak mümkün değil.

Diyelim *hırsızlığın* bir cezasının olmasının izahını da ancak *hukuk sisteminin
yetiştirdiği insan tipi* üzerinden açıklayabilirsiniz. İnsanların mülk
edinmesinin, mal sahibi olmasının, ortalıktaki hemen her eşyanın bir sahibi
bulunmasının, aksi duruma nispetle daha iyi olduğuna kanaat etmiş olmadan,
hırsızlığın neden suç olduğunu açıklamak mümkün değil. En büyük suç
sayılabilecek *adam öldürme* bile, her an öldürülme tehlikesi altında yaşamanın
genel açısından iyi bir durum olmaması gibi bir fikirle izah edilebilir, yoksa
*ideal adalet* belki de güçlünün güçsüzü öldürmesi, çevik olanın hımbılın
mallarını çalması veya zekinin aptalı aldatmasıdır.

O halde bu kadar derine inmeden, bugünkü hukukun *neyin aracı* olduğunu
düşünelim: Bu konuyu *muhaliflere* sorsak, herhalde bize *iktidarın gücünü
topluma empoze etme aracı* diyecekler ama bu biraz kolaycı bir cevap çünkü
anlamaya çalıştığımız şey aslında iktidarın ne çeşit insanları, ne çeşit
insanlara nazaran daha *haklı* bulduğu. Yoksa tabii ki iktidar hukukun
kaidelerini ve akışını belirleyen taraf olarak, kendi *fikrini* zımnen bu
sisteme işleyecek, *muhalif* denen kimseler bir gün iktidar olduğunda onlar da
böyle yapacaklar zira zaten iktidar olmanın amacı kendi fikri varlığını toplumda
yaşatabilmek.

Bürokratik ülkelerin hukuk sistemi bol bol kağıt (ve elektronik kağıt) üzerinden
yürüyor. Gerçekte ne olduğu konusu, kağıtta ne yazdığıyla ikame edilmeye
çalışılıyor. Teorik olarak gerçekte olanla, kağıtta yazanın birbirinin aynı
olduğunu kabul ediyorlar. Buradan birinci gözlemimiz şu: Hukuk sistemi kağıt ve
yazı üretme konusunda becerikli olanı, becerikli olmayana üstün tutuyor.

Bu vazıhen değil de, zımnen olabilir ama diyelim Türkçe bilmeyen bir vatandaşın,
sadece Türkçe bilen hakimlerin çalıştığı bir mahkemede hak araması mümkün
değilse, okuma yazma bilmeyen birinin de bugünkü hukuk sisteminde kendine
*adalet* araması mümkün değildir. *Hangi insan tipine avantaj sağlıyor?* diye
sorarken bulmaya çalıştığım cevap buna benzer.

Ancak bu *kağıt adaletinin* diğer tarafında *kağıtta yazanın* gerçek olduğuna
dair zımni bir kanaat görünüyor. Bürokratik hukuk gerçeğin ne olduğuyla değil,
insanların kağıda ne yazdığıyla ilgileniyor. Bir olay ancak kağıda yazılmışsa
var, kağıda yazılmamışsa yok sayılıyor.

Buradan da eğer kağıtları doğru şekilde doldurmayı bilenlerin, diğerlerine
nazaran daha tercih edildiğini anlayabiliyoruz. *Doğru şekilde doldurmak*
gerçeğe uygun doldurmak değil, tabii ki, çoğunlukla polise/savcıya/hakime fazla
iş çıkarmayacak şekilde doldurmak anlamına geliyor. İnsanların zaten zamanları
yok, oturup saatlerce kimin haklı, kimin haksız olduğunu inceleyecek *halleri*
de yok, bunun yerine kendisinin haklı olduğunu 5 dakikada gösterebilen taraf
kazanıyor.

O halde derdini en kısa ve yalınkat anlatan insanların, uzun uzun izah yapmaya
ihtiyaç duyanlara nazaran daha *avantajlı* olduğunu söyleyebiliriz.

Bunun getirdiği de bir *yalan* tarafı var, tabii ki. Eğer doğruyu tüm girift
taraflarıyla anlatmaya kalkarsanız, muhtemelen sizin o *çok önemli konunuz* pek
yankı bulmayacaktır. *Baklavayı sen mi çaldın?* sorusuna *aslında sadece biraz
tadına bakayım demiştim, zaten oradan geçerken bir kaç defa dükkan sahibi de
beni davet etmişti ama bir keresinde de yokken iki dilim alıp yemiştim, o zaman
benim hırsızlık yaptığımı düşünmüş* diye uzun uzun açıklama yapanı değil, *hayır
çalmadım* diyenin lehine bir düzen kurulmuş.

Gördüğüm kadarıyla bürokratik hukuk zaten sizden *yalan* söylemenizi bekliyor.
Geçen hiç de böyle işlerle alakası olduğunu tahmin etmediğim bir tanıdığım bana
*ertelenmiş hapis cezası* olduğunu söyledi, şaşırdım. Zamanında bir kırmızı
ışıkta geçmiş ve polise ifade verirken de *kırmızı ışıktan bilerek geçtim*
demiş. Konu standart bir trafik kazasından, kamu davasına dönüşmüş ve
nihayetinde herhangi bir yaralanma olmayan, sadece sigortayı ilgilendirecek
standart bir trafik kazasından *hapis cezası* çıkmış. Konu tabii, tanıdığım
mümtaz şahsiyetin dürüstlüğü. Cezanın sebebi yüzde doksandokuzbuçuk hepimizin
bilerek yaptığı, kırmızı ışıkta geçmek değil, bunu dürüstçe kabul etmek.

Buradan ikinci gözlem de, bürokratik hukukun bizden yalan söylememizi beklediği.
Günde bilmemkaç davaya bakan bir insanın, *kimin yalan, kimin doğru*
söylediğiyle ilgilenmeyi bırakıp, *kağıtta yazan doğrudur* kabulüne ulaşması ve
tüm kararlarını buna göre vermeye başlaması normal. Bu bir yandan da karar
vericilerin zaten kimseden *doğru söylemesini* beklemediğine çıkıyor. Daha
doğrusu *aksi ispat edilmediği sürece herkesin doğru söylediği* kabulüyle
hareket ediyorsanız, bu yalan söyleyenlerin lehine, doğru söyleyenlerin aleyhine
sonuçlar üretecektir. Bir süre sonra, normal şartlar altında *doğru söyleyen*
insanlar da, konu *bürokratik hukuk* olduğunda yalan söylemeye başlayacaktır.
Nihayetinde çok az insan müstesna, doğru söyleyen kalmayacaktır. 

Yine de bu mesele, karar vericilerin kötü niyetlerinden çok, pratik sınırlarıyla
ilgili. Önünüzde hemen her zaman karmaşık bir dava var, sebepleri, gelişimi,
oluşumu tam anlamıyla modellemeye kalksanız günlerce uğraşmanız gerek ama
ayırabileceğiniz süre bir saat. Bu durumda bir şekilde karar vermeniz gerek, en
makul yol da *beyana itibar etmek.* Bu beyanın doğruluğunu kontrol edecek merci
ise *hayatın olağan akışı.* O olağan akış da mesela bir erkeğin, bir kadından
dayak yese de bunu inandırmasını imkansız hale getiriyor. Mesela o yüzden bir
erkeğin, kendisine dırdır yoluyla psikolojik şiddet uygulayan karısına
*uzaklaştırma* kararı aldırması *teorik olarak* mümkün ama pratikte,
uzaklaştırma sadece kadın lehine uygulanıyor. 

Mark Twain'in bir sözü var: *Yazdığınız hikayenin ayakları yere basmalıdır* der,
*kurgunun böyle bir kriteri vardır, gerçek ise alabildiğine tuhaf olabilir.*
İnsanların bürokratik hukuk karşısında anlattıkları *hikaye* de, mümkün mertebe
*normale* uygun olmalıdır. Beyan *inandırıcı* ise, *yalan* olması önemsiz bir
ayrıntıdır. İşin tuhaf tarafı da Twain haklıdır, gerçeklere inanmak, yalanlara
inanmaktan zordur. 

O halde bürokratik hukuk, *inanılır* hikayeler anlatanları, *gerçek* hikayeler
anlatanlara nazaran daha çok kollamaktadır.

Bunun devamı da, tabii ki, bu mekanizmaların *güçlü* olanlar tarafından kolayca
istismar edilmesi. *İnanılır* olmanın yeterli olduğunu gören birisi, delil
bırakmadığı sürece istediği suçu işleyebileceğini farkeder. Teorik olarak
*güçsüzlerle* eşit olan güçlülerin *inanılır hikaye* üretmeye daha çok imkanı
vardır. Dahası *bürokratik hukuk* da, güçlünün hikayesine, güçsüzün hikayesinden
daha çok inanır. İlkokul mezunu bir duvar ustasıyla, üniversite mezunu bir
bilgisayar mühendisi kavga ettiğinde, dayağı üniversite mezununun yemiş olma
ihtimali daha kuvvetlidir. (Değil mi?) Eğer hepimiz kanun karşısında eşitsek,
polise ifade verirken bizim *öğrenim durumumuz* da sorulmaktadır, mesela?

Bütün bunlara bakarak, ne kadar dikkatli insanlardan mürekkep olursa olsun,
bürokratik hukukun *adalet* üretmesinin mümkün olduğunu iddia edebilir miyiz?
Asıl mesele, sahnenin dışındakiler için bir *adalet tiyatrosu* oynamaktır, bütün
o cübbeler, yemin ederken ayağa kalkmalar, kararın (konudan hemen hiçbir zaman
haberi olmayan bir *hayalet* olarak) *Türk Milleti adına* verilmesi ve sair tüm
unsurların bize anlattığı, aslında bu mekanizmanın maksadının geride kalanları
*adaletin varlığına inandırmak* ve nihayetinde belli tipteki insanların,
diğerlerinden daha *avantajlı* olduğu bir düzenin devamı olduğunu işaret eder.

Nihayetinde eğer inanıyorsanız *ahiret* bir adalet üretecektir. İnanmıyorsanız,
zaten adalet imkansızdır. Dünya hayatında da *bürokratik hukuk* da diğer tüm
sosyal araçlar gibi, kimi zaman etkili, kimi zaman faydasız bir araçtır.
Kullanırsınız veya kullanmazsınız ama ondan *adalet* beklemek, modern çağın
lüzumsuz bir saflığıdır.

