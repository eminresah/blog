---
title: "Yevmiye - 12390"
date: 2014-11-23 02:18:14 +0200
dp: 12390
draft: true
tags: []
---

Kendimi yorgun hissettiğim zamanlar hep ölüm aklıma geliyor, belki
düşüncemi oynatan adamın *nasılsa öleceksin, kendini yorma* demek
isteyişi bu ancak ah, işte böyle.

Neler peşindeyiz, neler arıyoruz? Kendimi biraz daha uzaklaştırmak
istiyorum insanlardan. *Fikir adamı* haline gelmek kadar tehlikeli bir
şey yok, bir konuda fikrinin sorulmaya başlaması ve *bilmiyorum,
umurumda da değil* diyecek kadar güçlü olmadığım için anlamadığım,
düşünmediğim bir konuda insanların inanacağı şeyler söylemek. Bu
tehlikeli bir durum.

Yazıyla beraber, yazıya karşı duyduğum yabancılık da arttı. İnsanın
nasıl *yazar* olabildiğine dair bir eleştiri mekanizması. Kendi elini
tutmak gibi düşünebilirsiniz bunu, belki *bu işin* yolu, kendini
pazarlamaktan geçiyor; *doğru şeyler söylüyorsan, neden daha çok insanın
bunu duymasını istemiyorsun?* Kalabalıktan hoşlanmıyorum.

Kalabalık çünkü, insanın haketmediği bir mertebeye sürüklemeye meyilli.
Bir mahallede adımın anılıp, o mahallenin söylediklerimi hiç anlamamış
sakinlerinin de buna katılması korkutucu.

Cemil Meriç aydının bir sınıfın sesi olabilirse duyulduğunu söylüyor.
Aksi halde ne olur? Bazen bunu soruyorum, *yokluğun sesi nasıl
olabilirsin?*

