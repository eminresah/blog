---
title: "Yevmiye 14018"
date: 2017-11-30 22:50:46
dp: 14018
featured_image: "/images/header-55.jpg"
images: ["/images/header-55.jpg"]
draft: true
tags: []
---

#### 1

Çünkü insan en çok kendi uydurduğu hikayeye inanır.

Sana hikayeler anlatacağım ama önce bana harfleri vermen lazım. Kendinden
ipuçlarını. Ne istiyorsun? Aşk hikayesi mi, ölüm mü, yolculuk mu? İnsanların
neler istediğini öğrendiğimde, onlara tam da duymak istedikleri hikayeleri
anlatabilirim.

Akıllıysan önce karşındakini dinler ve hikayeni ona yazdırırsın. *İntiba
mühendisliği* yapar, söylemeden anlatırsın. Karşındakinin hayalgücü senin dostun
olur. Sana olmadığın kadar büyük gücü verecek bir Allah, bir de muhatabının
zihni. Birincisinin iradesi elinde değil ama ikinciyi kullanırsan, kazanırsın.

#### 2

Sıradan is the new black. 

Kendini *sıradan* diye tanımlayan insanlar görüyorum ve bu bana çok tuhaf
geliyor. Ben buna inansam bile muhtemelen söyleyemezdim. 

İnsanların *ben farklıyım* demek için yarıştığı bir dünyada *sıradanlık*
farklılık anlamına gelir mi?

#### 3

Çocuklar acımasız bir dürüstlüğe sahipler: A- geçen gün gülerek “Baba karnına
bebek mi kaçmış? Neden bu kadar büyük?" dedi.

Güldüm, çok da hoşuma gitti. Başka biri söylese güler miydim? Kötü bir espri
gibi gelirdi herhalde.

#### 4

İnsanın dikkati *yenilenemeyen* bir kaynak. Petrol gibi. Petrolden daha
kıymetli, çünkü tüm kaynakları olması gereken yere sevkeden bu, *insan dikkati.*

Bu dikkati reklamla, boş haberle, zırvayla, manasız işlerle tüketmeye çalışan
bir endüstri var. Dikkatimi çekerse, paramı da çekecek, buna inanıyor. 

Bu sıra dikkatimi doğru sarfedemiyorum. Kendimi sakinleştirip, yeniden işlerime
odaklanmam lazım. İki senedir kerameti gösteriş merakından menkul yararsız bir
takım insanların, faydasız emellerine gereğinden fazla dikkat harcadım.

Dingin bir su gibi, derin bir su gibi, taşacağı günü bekleyen bir su gibi.
Yağmur yağdığında dolan ve güneş çıktığında buharlaşan bir su gibi. İçindeki
göstermeyen ama kıyısındaki ağaçları besleyen bir su gibi. 

İnsanların bu ufaklığı, anlayışsızlığı, odunluğu... Onların dar ve ufuksuz
kalıplarına girmediğin için hakaret etmeleri. Anlayamadıkları için sövmeleri.
Kaşarlandıkları için hassasiyetlerini anlamamaları. 

Bunlar seni çevirdiğinde, dikkatini işlerine yöneltecek gücün var mı? Yarın için
yazacak, bugün için çalışacak gücün? 

#### 5

İnsanın aptal düşmanları varsa ancak onlara *aptal* diyemiyorsa, ne yapar?
Onlara aptallıklarını ispat eder. Onlara başkaları aracılığıyla *aptal*
dedirtir. En son kendisine *ben ne kadar aptalmışım* dedirtir.

*Aptal* dersen 30 saniye acı çeker ama aptal olduğunu ispatlarsan 30 sene.

#### 6

Kahvenin getirdiği keyif, ufala ufala kaybolur ve yerini derin heyulaların
bıraktığı bir azaba bırakır. Kahve zihnimi canlandırıyor, canlanan zihnimde
uyanan bir keyif var, oluşun keyfi. *Ne kadar da güzel bir hayat, ey ulu
Allahım.* 

Sonra nereye gidiyor bunlar? Sıkıntılar mağaralarından çıkıp geliyor ve keyif,
villasına dönüyor. Zihnimin derinlerini seyretmeye gidiyor, ortalığı sıkıntılara
bırakıp kayboluyor.

#### 7

Bugüne kadar pek çok kez *ayrılık* yaşadım. *İlişki bitirme* manasında.
Bunlardan ikisi resmi idi. Şu an resmilerin üçüncüsüyle uğraşıyorum. 

Ayder'e doğru yürürken mecbur kaldığımı düşündüğüm biri hariç, hiçbirinde ufacık
bir pişmanlık yaşamadım. O pişmanlık da, aslında biraz içten pazarlıklı olmam
neticesiydi ve nihayetinde yürüyeceğinden değil de, kalbim yeterince samimi
olmadığından pişman oldum. Geçmiş gitmiş, onu da yaşamak lazımmış, böyle böyle öğrendik.  

Nasıl oluyor da pişman olmuyorsunuz? Gelenler her zaman gidenden daha mı iyi
oluyor?

Hayır, çünkü samimi olarak elimden geleni yapmış olduğuma inanıyorum. İyi olma
ihtimali olan bir şeyler kaldıysa kapıyı kapatmıyorum. İşin içine egomu ve
kibrimi dahil etmemeye çalışıyorum.

Zaten ego ve kibir, naçizane, karşımdaki insanı manipüle etmekte kullandığım en
güzel araçlardır. Bir insanı sonunu düşünmeden hareket ettirmek için egosunu
kullanırsınız.

Bu sonuncusunda dedim ki, *herhalde anlaşamazsak davayı benim açmam gerekecek
ama inşallah olmaz...* Rabbim dualarımı mı kabul etti, yoksa denk mi geldi
bilmiyorum, bu sefer de ilk resmi adımı benim atmam gerekmedi.

Haberi alınca önce sinirlendim tabii, *haklıyım* ya ben, *ne hakla bana dava
açabilir?* falan. Egomdan o kadar da kurtulamamışım. İlk cümlesi *Ankara'da
evlendiler* yazan dava dilekçesini alınca da biraz gerildim ama geçti...
(Bakırköy Evlendirme Dairesinde evlendiğimizi sanıyordum ama sanırım o başka
biriydi. Bu pek çok başka olayı da açıklıyor aslında.)

Neyse de, şimdi bana arada *anlaşsaydınız* diyenler oluyor, elimi iki yana açıp
üzgün üzgün *davayı o açtı, ne yapabilirim ki?* diyorum. Çok rahat. Yarın bir
gün bu dava sebebiyle başka gelişmeler olsa, yine aynı cevap, *ama ne
yapabilirdim?* Yıllar sonra çocuklar sorduğunda da aynı cevap, *ne yapabilirdim
çocuklar, ben anlaşmaya çalışırken davayı o açtı.*

Dava açtığı tarihte ben avukatım da dahil etrafımdaki insanları muhtemel bir
davanın kapsamına ikna etmeye çalışıyordum. (Ben de iyi bir insan olduğum için
ona *sen benim avukatım mısın, onun avukatı mısın?* diyemiyordum.) Davayı
açtıktan sonra da, muhatabımı değilse de, en azından *tribünleri* ikna etmek
için anlaşma taleplerime devam ettim. Nihayetinde (bazıları konuşmaya gittikleri
evden kovularak) *tribünler* de davanın kapsamına ikna oldu.

Ha, baştan ikna olmayacağını biliyor muydum? Hayır. Hatta *anlaşmayıp da ne
yapacak?* dediğim de vakidir. Anlaşsaydı, *[savaşta] aşırı gitmeyin* emri
uyarınca ben de anlaşırdım. Anlaşmayışının bana zararı oldu mu? Evet, oldu.
Anlaşsaydı ben de şu sıra bu saçmalıkları yazmak yerine hakeden insanlara hikaye
masal şiir program yazıyor olurdum, en azından. Yine de son tahlilde kendine ve
çocuklara daha büyük zararı oldu. Hayatındaki bütün kavgalara *sonunda ne
kazacağım?* diye bakmaya alışmış biri için hayli anlaşılmaz bir şey bu yaptığı
ama herhalde her yiğidin yoğurt yiyişi farklı. Kimisi karşısındakine 2 zarar
verebilmek için kendi 10 zarar görmeyi göze alabiliyor. Bu benim asla niyet
etmeyeceğim bir şey.

Ömrüm boyunca okuduğum strateji kitaplarının, karakterimdeki manipülasyonculukla
birleşmesi neticesi bir macera da bu şekilde pişmanlık üretmeden bitip gidecek.
İnşallah çocuklar için de hayırlısı olur. Belki hayat, onları benden daha iyi
terbiye edecektir.

Ona buradan son bir teşekkür etmek istiyorum. Bana son birkaç senedir verdiği en
güzel hediye için.

#### 8

Baba esprisi diye bir şey var.

Belki de yaş farkı değildir mesele. Ben de baba olunca farkettim ki, biraz biraz
aptallaşıyor insan. Biraz da kafa meşguliyetleri artıyor, oğlunla kızınla, onlar
gibi konuşmak istiyorsun, onların dilinden anlamak istiyorsun ama buna ayıracak
zihni kapasiten yok. Bir de onların hayatını takip etmek, zevkleriyle hemhal
olmak imkansız. Zaman yok. İnsan türkü dinlemeyi bırakıp, çocuklarının dinlediği
müzikleri dinlemeye başlayamıyor. (Ben belki yaparım ileride ama kendimden fazla
beklentim yok.)

Hasılı babaları mazur görün. Saçma, biteviye ve gereksiz esprilerinin altında da
itiraf etmek istedikleri ilgileri vardır.

#### 9

> The only way to keep your health is to eat what you don't want, drink what you
> don't like, and do what you'd rather not. - Mark Twain

In summary, this is what *alternative medicine* is. In the furthest sense, you
begin to manipulate your senses to *like* what you eat but probably, even in
that case, you should rather not eat what you *like.*

I began to think that total *amount* of *joy* is constant in my life. If I enjoy
my food, I'm shortening my life. 

#### 10

Hell is I. 

