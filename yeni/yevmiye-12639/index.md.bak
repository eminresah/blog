---
title: "Yevmiye - 12639"
date: 2014-11-23 02:18:14 +0200
dp: 12639
draft: true
tags: []
---

İkna ile ilgili bir kitap dinliyorum. Goldstein, Martin ve Cialdini
isimli üç yazarı var. Sosyal psikoloji alanında yapılmış çalışmalardan
pratik sonuçlar derlemişler.

İnsanların sürü davranışıyla daha etkin kontrol edildiğini söylüyor.
Etrafındaki insanların daha çevre dostu davrandığını bilen biri, onlar
gibi davranmaya daha istekli oluyormuş. Otellerdeki havluların tekrar
kullanılması meselesi örneğini veriyorlar. İnsanlara basit bir *çevre
duyarlılığı* mesajı verdiğinizde, pek ciddiye almıyorlarmış, ancak
otelde kalanların büyük çoğunluğunun havlularını hemen yıkatmayıp tekrar
kullandıklarını öğrendiklerinde, kendileri de böyle davranıyormuş.

Buna ilişkin mesela bir de *milli park* örneği vardı. *Çöp atmayınız*
benzeri levhaların pek işe yaramadığını, hatta çöp atanların sayısını
artırdığını anlatıyor. (*Eşeğin aklına karpuz kapuğu düşmesi sendromu*)
Ancak insanlara, parka gelenlerin çok ufak bir kısmının çöp attığını
hatırlattığınızda, kendileri de büyük kısma dahil olmak istiyorlarmış.

Aynı fonksiyonu gören iki mamülden ucuz olanını tercih ettiklerini,
ancak bu ikisinden pahalı bir üçüncü seçenek daha olduğunda, ortadakinin
daha makbul hale geldiğini anlatıyorlar. Biri 10 lira, biri 15 lira,
biri 25 lira olan üç seçenek sözkonusuysa, 15 liralığı, ancak sadece 10
ve 15 liralık iki seçenek varsa, 10 liralığı tercih etmesi daha
muhtemelmiş insanların.

Promosyon olarak bedava verilen ürünlerin *ucuz* geldiği anlatılıyor.
Aynı ürünün *bedava* ve *ücretli* versiyonlarından, ikincisinin daha çok
beğenildiğini anlatıyorlar. Bedava verilenin bir kusurundan dolayı
satılamadığı için bedava olduğunu düşünüyormuş insanlar.

Bunlar daha önceden bilmediğim şeyler değildi ancak genel olarak ilginç
geliyor. Bizde siyasetçisi de, reklamcısı da henüz böyle konularda pek
yetenekli değil. Ürün sattığını sanan, satışları düşürüyor olabiliyor ve
muhalefet yaptığını sanan hükümetteki partinin reklamını yapabiliyor.

Korkuya dair de, Roosevelt'in *korkmamız gereken tek şey korkunun
kendisi* sözüne atıfla, insanların korkuyla ikna olamadıklarını, eğer
basit bir çıkış yolu sunulmuyorsa, korkunun insanları felç ettiğini
söylüyor kitap. Televizyoda hastalık ve korku satan doktorların, bir
yandan da çareden bahsetmesi lazım mesela, basit ve uygulanabilir
çareler. *Yediğimiz her şey bizi kanser ediyor* diye girip, insanı
*gidiyim de intihar ediyim bari* haline sokmamaları gerek. Yanına çözüm
sunmadığınızda, insanları korkutmanın onlara hiçbir faydası yok.

--------------

Bir süre önce *Duolingo* isimli bir siteden bahsetmişim. Ücretsiz dil
öğrenilen ve *oyunlaştırma* ile zevkli hale getirilmiş bir dil öğrenme
sitesi. Şimdilerde Türkçe'den İngilizce öğrenimini de başlatmışlar.
Android ve iPhone için telefon uygulamaları da var, çargahta, bargahta,
dergahta ufak ufak dil çalışmak için uygun.

