---
title: Virgül 19 Eylül 
author: Emin Reşah
date:  2020-09-19 01:26:47+0300
expiryDate:
dp: 15041
featured_image: /images/header-31.jpg
---

Bugün kötü bir haber vermek için arayan avukatla konuştuk. Verdiği haberi bir yıl önce alsam moralim
bozulurdu ama şimdi bir şey hissetmedim. Diğer davaları da konuştuk. Henüz kararı çıkmamış
boşanmanın kesinleşmesi 2 yıl daha alabilir dedi. *İyi* dedim sadece. Bir beklentim kalmamış. Bitse
de bitmese de bir yere kaçmıyorum. Kaderin elinde gassalın elindeki meyyit gibi hissetmeye
başlamışım. 

Sabahları yarım saat Qigong yapmaya başladım. Onbeş yıl kadar önce de yapardım. Sonra ara
ara yaptım, bıraktım. Nefes, hareket ve düşünce. Zazen yerine bu, bir süre de bunu deneyelim.

Birkaç aydır kolum ağrıyordu. Nisan'dan beri. Doktora da gittim hatta. Film çekti, başka makinelerle
baktı, *bir şey yok* dedi. İlaç verdi. Almadım. Kolum ağrımaya devam etti. Birkaç gün Qigong
yaptıktan sonra kolumun ağrısı geçti.  Placebo veya yaşam enerjisi qi, aylardır sırtıma
dokundururken ağrıyan sol koluma iyi geldi. 

Yeni eve taşındım. İstanbul'un en *mutena* Çingene mahallelerinden birinde. Duyanlar gülüp *başka
yer bulamadın mı* diyor. İlk geldiğim sıralar bir taksici *şu aşağı sokaklara geçen seneye kadar
polis giremiyordu* dedi. *Tam benim yerimmiş* dedim içimden. 

Ev yedinci katta. Asansör yok. Kondüsyonu iyi olmayan misafirlere üçüncü katta kalp spazmı hediye
ediyoruz. Halı yok. İki kaşık, iki çatal, sekiz yemek çubuğu, bir büyük bir küçük iki kahve kupası.
Kalabalık misafir gelirse kahveyi sırayla içecekler. Önceki ev sahibinden bir masa, bir dolap, dört
sandalye, bir yatak, bir kanepe.  Teraslarım ferah. Birinde salıncak var. Gökyüzünü görüyorum ve
yıldızlar etrafımda dönüyor. Aşağıda insanlar akıyor. Ben yukarıda oturup bulutları, gri
gökdelenleri, martıları, güvercinleri ve kırlangıçları seyrediyorum. Arada ziyaretime gelen iki kumru
var. Üç dört yapraklı dut *ağacım* bile var.

Qigong mu, yalnız yaşadığım yeni ev mi, hemen her gün on kilometreye yakın yürümek mi, gökyüzünün
altında kesme tahtasında çubukla yediğim yemekler mi, hangisi
bilemiyorum ama *neyi kaybettiğimi hatırladım.* Mücadele etmenin artık gerekmediği, kimseye akıl
öğretmek istemediğim, sabah akşam soğuk suyun altında kendime gelip, yazılarımı yazdığım, keyfime
uygun iş
bulursam çalıştığım ve benden bir şeyler *üretmek* isteyen hiçkimseye malzeme olmak istemediğim bir
hayat. *Ben bir şey değilim. Bir şey olmayan çalışmıyorum. Bir işinize yaramam. Sizin hayat
kavganızda horozum yok.*

Üstü açık bir balkon yaptırmıştım. Sene 2008, henüz Ankara Gölbaşı'nın ufka kadar tarla
görünen bir yerlerinde otururken. Sonradan o balkon kapandı. Şimdi yeniden çıktığımda gökyüzünü
görebildiğim bir yerim var. Bu kritik bir imkan benim için. Gökyüzünü görecek, bulutlarla konuşacak
kadar üstümün açık olması lazım. 

Mücadelem bitmiş. 3 sene önce *iyi ayrılalım* diye *50bin vereyim, çocukların tüm masraflarını da
karşılayayım* dediğim kadın parayı beğenmediği için dava açtı. Dava üç senedir sürüyor. İstediği
para da yüzbin mi, ikiyüz bin mi öyle bir şey. Çocuklar için tayin edilen aylık ikibin lira nafakayı
da icra ceza yoluyla, üç ayda bir dava açarak alıyor. Davanın sonucunu bilmiyorum ama artık mühim
değil, bundan sonraki hayatında hep bununla mücadele edecek. Kanun onu koruyor. O da buna
güveniyordu ama hayatın kendisi o kadar korunaklı değil. Gökyüzü ile aranız kötüyse ve balkona
yağmur ve güneş değmesin diye plastik duvarlar yapıyorsanız, kanun gibi plastik, o zaman kuşlar da,
bulutlar sizden uzaklaşıyor. Ufku plastik duvara kadar gidenlerle aynı havasız balkonda dedikodu
etmektan başka hayatınız kalmıyor. 

2018'de çocuklar bende iki saat fazla kalsa polise giden kadın, geçenlerde muhtemelen covid
olduğu için on gün yerinden kalkamadı ve çocukları bana bırakmak zorunda kaldı. 

*Dönüşüm* benim elimle olmuyor. Mücadele ederek bir şey değiştirmiyorum. Kolumu da onunla mücadele
ederek iyi etmedim. 

Bırakıyorum, qi akıyor. Eski qi gidiyor, yeni qi geliyor, qi bize takılmıyor, biz ona takılmıyoruz.


