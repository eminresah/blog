---
title: "Murakabe 12840"
date: 2014-11-23 02:18:14 +0200
dp: 12840
draft: true
tags: []
---

İnsanın kendini öğrenmesi mümkün mü?

Evet. Kendini öğrenebilir. Duygularını gözleyebilir.

Kendini gözleyen kim? Duygularını gözlerken ne hissediyor?

Bu soruları artırabiliriz ama bir faydası olur mu? Yazarken ne
hissediyor? Bilirken bilen kim? Bir şeyleri bilmek için *her şeyi*
bilmek neden gereksin?

Her şeyi bilmeden bir şeyi bilmek mümkün, ancak her şeyi neticede
*kendin* vasıtasıyla öğreniyorsun. Her şeyi bilmeden kendini nasıl
bilebilirsin? Çünkü kendin öğrendiklerinin ve öğrenmediklerinin hepsine
yansıyor.

İnsan kendini takip edebilir. Duygularını, bildiklerini, düşündüklerini
yazabilir. Geçmişte yazdıklarını okurken, kendini bir başkası gibi
değerlendirebilir.

İnsanın kendini bilmesii geçmişte yazdıklarını bilmesinden ibaret mi?
Bunları mesela başka birinin yazdıklarından daha yakın, daha subjektif.
İnsan kendine daima yalan söyleyebilir, yazarken bu yalanları söyler,
okurken bu yalanlara inanır.

Kişi kendine bile bile yalan söylemez. Bir benliği varsa ve yazdıklarına
yansıyorsa, zaman içinde kendini öğrenebilir. Kendine yalan söylüyor ve
kandırmaya çalışıyorsa, bunu da farkedebilir. Nefsinde bir desen varsa,
bunu keşfedebilir.

Bu desenler ne kadar doğru olabilir? İnsanın kendini yanlış anlaması da
gayet mümkün. İnsan kendine söylediği yalanlara, başkasının
yalanlarından bile daha kolay inanır.

İnsanın kendini *tanıyabileceğini* kabul etmek, herkesin bunu
başarabileceğini veya kolay bir iş olduğunu iddia etmek değil.

Mümkün olmasının anlamı herkes için mümkün olması değil mi? Herkes için,
diyelim nefes almak kadar kolay değilse, insanın bir *katkısı* var
demektir. O zaman da bu katkı kendini gerçekten bilmesine imkan vermez.

Neden böyle olsun? İnsanların hepsinin tanıyabileceğini iddia etmedim,
çünkü insanın kendini tanıması nefes almak kadar kolay ve doğal değil.
Bununla beraber ondan beklenen *katkı* değil, kendindeki fazlalıkları
ayıklaması. Artı değil eksi.

Peki nasıl? Bunun için herkesin yapabileceği ve işe yarayacağından emin
olduğu bir yol var mı?

Herkes için işe yarayacak yol bilmiyorum. Hatta kendim için işe
yarayacak yolu bulduğumdan da emin değilim. Bununla beraber bunun yolunu
arayan insanın, önce yolun varlığına iman etmesi lazım.

Yolu bulmuş olan var mı? Yolu bulmadan varlığına inanmak gereksiz bir
çaba değil mi? Hani *artı değil eksi* diyorsun ya, bu inanç *artı*
sayılmıyor mu?

Evet, bu inanç da insanın *kendinden ayıklaması gereken* düşüncelere
benziyor. Mamafih bu düşünceleri ayıklamaya inanmadan, onları ayıklaması
nasıl mümkün olacak? Bu inanç bir merdiven gibi, yukarı çıkıp kendini
görünce merdiveni atacaksın.

Bunu yapmış olan var mı? Merdivenden çıkmış ve kendinden bağımsız olarak
kendini seyretmiş olan?

Böyle insanlar olduğunu düşünüyorum. Hatta *hikmet* dediğimizin
kaynağının bu olduğunu.

Ya kendini *tanımış* numarası yapıyorlarsa? Aslında kendilerinden
bihaber oldukları halde, kendileri hakkındaki fikirleri seninki kadar
yarım olduğu halde, belki sırf siyaseten ve ticareten kendini tanımış
gibi yapıyorlarsa? Onları tanımıyorsan, kendilerini bildiklerini nasıl
bilebilirsin?

Buna neden ihtiyaç duysunlar?

Tanınmak ve nefislerini hoş tutmak için. İnsanlara *kendini tanı*
demenin de keyifli bir tarafı var. *Ben tanıdım, sen de tanı.* Eğer bir
yol sunmuyorsa mesela, pek anlamlı değil zaten. Tanıyacağım ama nasıl?

Yolu herkes için farklıdır belki. Bu soruyu çözünce zaten hayatta başka
derdinin kalmaması lazım.

İşte bu manada imkansız olduğunu söylüyorum zaten. İnsanın kendinin
ucunu bucağını tanıması, zaten hayatın kendisine denk. Mantıken hayatın
bir parçasının onun tamamını *içermesi* mümkün değil. İnsan sadece
bilincinden veya kontrol edebileceklerinden ibaret değil ki.

Söylediklerin bu yolu aramaktan kaçınmak için bahane değil mi? Eğer
kendini tanıman imkansızsa, kendi topoğrafyanı çıkarmak, kendini sinir
düğümlerini çözmeye çalışmak neden seni bu kadar meşgul etsin?
Kazanamayacağına inanıyorsan, kendinle neden harbedesin?

Belki *tanımak* için değil, ancak yaşama faaliyetinin bizatihi parçası
olarak, kendini murakabe edebilmelidir.

Sonunda edindiğin bilgi ne işe yarayacak, eğer kendini tanımaya vesile
olmayacaksa.

Belki ona da vesile olur, ancak bu beklentiyi oluşturmayınca kendini
tanımasan da kendinle ilgili bir iki şey öğrenebilirsin. Bunlar hayatı
daha iyi yaşamaya yardımcı olabilir.

Bugün mesela kendinle ilgili ne öğrendin?

Kahve için öğle uykusuna yattım. Erken kaldırıp kaldırmayacağını merak
ediyordum. Kahve içip 20 dakika şekerleme yapmanın, insanı daha çok
ayıktırdığını söyleyen bir yazı okumuştum, onu denedim.

Ne öğrendin sonunda?

Erken uyanmadım tabii. Gece uyumayınca. Belki normal günümde denemeliyim.

O zaman da uyuyamazsın ki. 20' uyuyup uyanmak için kısa bir süre.

Evet. Belki daha uzun süre tanımak lazım kendine.

Bu kendini tanımak mı? Daha çok Google'ın *kendi giden* arabasının,
sadece bildikleri yerlerde dolanmasına benziyor.

Ne olmuş ki *otonomobillere?*

Google tüm şartların en iyi olduğu yollarda deniyormuş arabasını.
Yolların %99'u için hazır değilmiş bu otonomobil.

Akademisyenlerin alışkanlıklarına benziyor. Kabulleri es geçip,
sonuçların *çarpıcılığından* bahsetmek. *Her şey yolunda giderse,
aracımız kendi kendine gidiyor.*

Yol kenarında *dur* diyen polisi tanıyacak halde bile değilmiş bu
araçlar.

Bu çeşit ani değişimleri anlayamıyorsa, pek güvenli bir araç değildir.
Dahası sanırım o sene içinde araba kullanmaktan kurtulacağın hayalini
bir kenara itmek lazım. Belki otuz sene diyebiliriz. Sana yetişmez de,
oğluna belki.

Ben hala umutluyum. Yazıdan anlatılan sorunların tamamen çözülmesi
akademik olarak mümkün. İnsanların mimiklerini algılayan sistemler var
ve acil durumda kendine yol bulmak için gerekli temel teknolojiler
mevcut. Ancak bütün bunları bir araya getirecek mühendislik zor. Yani
yolda gördüğü adamın polis olduğunu ve yaptığı işaretin *dur* demek
olduğunu anlamak mümkün ama bu sürüş sistemine diğer parçaların
performansını etkilemeyecek şekilde entegre etmek zor.

Yapay zekayı yapmak için yine bir yapay zeka mı lazım?

Bu kadar enigmatik değil. Bunlar tedricen çözülecek problemler. Bir
yapay zeka değilse de, *şuura* benzeyen bir *kendini bilme* mekanizması
lazım ve bu da kolay değil.

Bunun için herhalde gerçek kişilerce kullanılmaya başlaması lazım.

Evet. Sınırlı yollarda da olsa kullanılmaya başlamadan daha
iyileştirilmesi zor. Teknolojinin kullanılmadan gelişememek gibi bir
handikapı var.

Gerçekten de. Bu neden? Neden teknoloji tedricen gelişiyor?

Her zaman tedricen değil ama çoğunlukla böyle. Çünkü teknoloji
somutlaşıp, insanların hayatına girmeden onun gerçekten ne kadar faydalı
veya lüzumsuz olduğunu bilmiyoruz. Ne tarafını ne kadar kullacağımız
hakkında fikrimiz olmuyor. O sebeple yeni teknolojilerde *her şey*
oluyor, sonra bunların bir kısmı gereksiz oluyor ve kaldırılıyor ve bir
kısmı da vazgeçilmez oluyor ve geliştiriliyor.

Nasıl yani?

Yani mesela eskiden çamaşır makinelerinde sıcak su girişi de vardı,
hemen hepsinde mevcuttu. Sonra bunun bir işe yaramadığını çünkü kimsenin
evinde sıcak suyun hızlı bir şekilde makineye gelmediğini farkettiler.
Çamaşır yıkayacak kadar suyu elektrikle ısıtmak, daha kolay geldi. Artık
çamaşır makinelerinde pek sıcak su girişi yok.

Windows ve Mac gibi mi mesela?

Dışarıdan görünüşe göre evet. Olgunlaşan teknolojilerde opsiyonlar
azalıyor ve araçlar basitleşiyor. Neyin önemli, neyin önemsiz olduğu
ortaya çıkıyor.

Mesela bloglar ve sosyal medya gibi mi? İnsanların Internet'i nasıl
kullandığı ortaya çıktığında, o kadar opsiyona gerek olmadığını
farkettiler. Basitleştir ki herkes kullanabilsin.

Bunların hepsi bir açıdan doğru. Bloglar ve twitter, flickr veya
Instagram... Bilgisayarlar *her şeyin makinesi* olduğu için karmaşıktı,
artık onlar da bölünmeye başladı. Geçen Linux'un bile masaüstü ve sunucu
(işletim sistemi) çekirdeklerinin ayrılması gerektiğini söyleyen bir
yazı okudum. Tabletler de bilgisayarlardan daha basit mesela.

Kendi giden arabaların da böyle olması mı bekleniyor.

Böyle olabilmesi için genel kullanıma açılması lazım. Flickr'dan (veya
Photoshop'tan) Instagram'a hemen geçemiyorsun veya WordPress'ten
Tumblr'a. İnsanlar kullandıkça önemli ve sarf-ı nazar edilebilecekler
ortaya çıkıyor.

Otonomobilde nasıl olur ki?

Belki otonomobildeki sorun ilk safhayı sunmada ikinciye geçmeye
çabalamalarıdır. Mevzuu bir *şuraya çek* deyince giden araçlara
odakladılar. Belki bu basitliğe de ancak tedricen ulaşılabilir, önce
*sürüş asistanı* gibi veya *otoyol yardımcısı* gibi bazı araçlar
geliştirmek ve bunların nasıl kullanıldığına bakmak lazım.

Bugünlük yeter herhalde bu kadar *teknoloji felsefesi.*

Felsefe diyecek bir şey konuşmadık ama bence de yeter.

Başka nelere rastladın bugün okurken?

Şöyle bir bakalım. İsrail'e ilk denizaltıların Almanya tarafından hediye
edildiğini öğrendim. Bir Yahudi kendi kendine Alman arabalarını boykot
ediyormuş da, neden boykotu iptal ettiğini anlatıyordu.

Hala Almanya nefreti var mıymış bazılarında? Asıl haber konusu bu
olabilir.

Evet. Ben de şaşırdım. Varmış demek ki. ISIS'le ilgili bir yazıda
*devlet olmanın şiddet tekeli demek olduğunu* ve ISIS'in buna sahip
olmadığını ve devlet sayılamayacağını anlatıyordu.

ISIS konusu çok tuhaf.

Ne düşündüğünü yazmaya yerin mi dar?

Hem öyle, hem de insanın daha yakından bakması lazım böyle durumlarda.
İkinci elden bilgiye güvenemiyorum. Kendilerinin de işlerine gelen bir
*şeytanlaştırma* mevcut.

Cani ve terörist olduğunu kabul edebiliriz herhalde.

Evet. Bunu kabul ederiz de, bunların da çok manası yok. Cani ve
terörist. Sonra? PKK için de kullandık senelerce bu sözleri ve şimdiki
duruma bak. Bu adamlar gerçekte ne istiyor, nasıl oluyor da Musul'u
alabiliyor, konu bu.

Nasıl oluyor?

Bunu bilmediğim için susmayı tercih ediyorum.

Anlamsız ve atmasyon laflar edeceğine susuyorsun.

Evet.

/İnsanlara ne yaptığınızı değil, neden yaptığınızı anlatın, daha çok
etkilenirler/ diyordu bir yerde.

İnsanların çoğunun *neden?* sorusuna bir cevabı olmadığı için
etkileyici, evet.

/Neden bu işi yapıyorsun/ sorusunun cevabı çoğu için *ekmek parası*.
Bunun dışına çıkabiliyorsan veyahut gayrımaddi bir takım sebepler
sunabiliyorsan, *farklı* oluyorsun.

İnanmıyorlar ama. İnsanların gayrımaddi, gayrıekonomik bir takım
sebeplerle harekete geçeceğine inanmıyorlar. Böyle bir insan çeşidi de
var.

Memlekette böylesine çok rastlıyorum. Adamın birine *programcılık sadece
para için yapılmaz, entelektüel tatmin de gerekir* dediğimde güldüydü.
Anlatıp anlatıp gülüyormuş.

İlginç gelen kısım çoğu zor mesleği yapan insanın da bu kafada olması.
Mesela doktorluk, sadece alacağın maaş için yapılabilir bir iş midir? O
parayı daha rahat kazabileceğin işler var.

Bunun farkındalar ancak *neden?* sorusunun cevabını ortaya sermek pek
uygun gelmiyor olabilir. Rahat bir cevabı yoksa, *para kazanmak için*
gibi herkesin kabul edeceğini düşündükleri bir cevap yeterli.

/Neden para kazanıyorsun?/ diye devam edebilir bu da.

Onun da cevabı var. Daha çok *döküntü* yığmak ve daha pahalı otellerde,
daha kasıntı tatiller yapmak ve kısacası daha pahalı ve *saygın* yaşamak
için.

Pahalı yaşamak için mi para kazanıyorlar?

Yaşın oldu otuzbeş, hala anlamadın mı?

