---
title: "Hayalin İncelikleri"
date: 2017-03-16 21:57:13
dp: 13759
featured_image: "/images/header-59.jpg"
images: ["/images/header-59.jpg"]
tags: []
---

Hayal neden bu kadar güzel? İnsanın kaybolup gitmesi, önündeki gerçeği bırakıp,
ne onun kadar bütün, ne onun kadar girift bir hayalin peşinden gitmesi neden bu
kadar eğlenceli?

Plan yapmak insana mahsus, herhalde hayal kurmak da. Belki hayvanlar da rüya
görüyordur ama uyanıkken kendini hayale kaptıranın pek yaşama şansı yok. İnsanın
da yokmuş ama nasıl olmuş da olmuş?

Bana göre insanın *bilimle açıklanamayan* en önemli tarafı bu: Hayal kurmak veya
olmayan şeyleri *uydurmak* anlaşıldığı kadarıyla insan beynine hayli pahalıya
maloluyor, onun için beyin enerjimizin %25'ini tüketiyor. Ama bunu sağladığı bir
önemli bir avantaj yok. Geçenlerde *eskiden insanlar hayalle gerçeği
ayıramıyordu* diye bir yazı okudum, *eski* dediği 4000 sene kadar önce,
Homeros'un tanrılarının bu kadar ciddiye alınması bundanmış. 4000 senede bu
kadar değişim zor, bence manasız bir laf ama yine de asıl meseleyi, yani
insanların bu kadar enerjiyi *boş bir iş için* ayırmalarını izah edemiyoruz.

Bu büyük beynin avantajları belki son onbin yılda ortaya çıktı ama fizyolojik
olarak en az birkaç yüzbin yıldır büyük beyin mevcut. Kendisinden sonra gelecek
onbininci nesil faydalansın diye gelirinin %25'ini bir kenara ayırmaya benziyor
bu, pek de tabiatın çalışma şekline benzemiyor. Bütün canlılar yavrularını
koruyor ama o kadar uzun vadeyi düşünerek değil.

Hayalin insanı muhtemel tehlikelerden koruması mümkün ama ne kadar koruyabilir?
Bir yerlerden kaplan çıkacağını hayal edip, bunun için önlem almak iyi tabii ama
%25'ten bahsediyoruz ve *olanı olduğu gibi görmek* de önemli bir avantaj
sağlıyor insanlara. Daha doğrusu *avantaj* olanı olduğu gibi görüp, plan
yapabilmekte.

Hayalcilik belki en çok günümüzde işe yarıyor, buna rağmen hala iyi bir strateji
değil. Hayata elimizdeki imkanları düşünerek başlamak genelde daha makul. Hemen
her gün önüme *hayal edersen gerçekleştirirsin* diyen yazılar çıkıyor ama
bunların gerçekleştirdiği tek şey, okurlarını bir an için hayale daldırıp mutlu
etmek olmalı. İnsanlara (diyelim okul için) imkan sahibi olmamanın da bazı
durumlarda avantajlı olabileceğini söylemek bir şey, *hayal ettiğiniz her şey
gerçekleşir* demek başka. Onun için meraktayım, bu cins insanların ataları nasıl
olmuş da genlerini aktaracak kadar hayatlarını devam ettirmiş?



