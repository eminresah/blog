---
title: Virgül 17 Temmuz
author: Emin Reşah
date: 2021-07-17 10:28:20 +0300
draft: false
featured_image: /images/header-30.jpg
tags:
    - kadın
    - güven
    - korku
categories:
    - Virgül
---

C~ bey eposta gönderdi. [Maide-8'i][ayet] işaret edip kadınlar hakkında *bizden
olmayanlara da adil olmak lazım* diyor. 

[ayet]: https://www.kuranmeali.com/AyetKarsilastirma.php?sure=5&ayet=8

> Ey iman edenler! Allah için hakkı titizlikle ayakta tutan, adalet ile
> şahitlik eden kimseler olun. Bir topluma olan kininiz, sakın ha sizi
> adaletsizliğe itmesin. Âdil olun. Bu, Allah’a karşı gelmekten sakınmaya daha
> yakındır. Allah’a karşı gelmekten sakının. Şüphesiz Allah, yaptıklarınızdan
> hakkıyla haberdardır.

Bu ayeti böyle tefsir etmek hiç aklıma gelmemişti. 20 sene önce *kadınların
Türkü, Rusu, Çerkesi olmaz, kadınlar ayrı bir millettir* diyen birini
hatırladım. 

İçimdeki kırgınlığın sebebini ben de anlamaya çalışıyorum. İçime işlemiş bir
kırgınlık olduğunu, bunun da kolay kolay geçmeyeceğini düşündüğüm oluyor ama bu
mevsim de her mevsim gibi geçecektir.

On sene önce hayli feminist sayılabilecekken, bugün *aralarında iyiler de
vardır* noktasına nasıl geldiğime hayret ediyorum. Son birkaç aydır kadınlarla
ilgili bütün yakın münasebetlerimde *yenilmeye* çalışıyorum. Kavganın
bitmesinin en kısa yolu bu, *yenilmek.* Kimseyle mücadele etmeyeyim ve geçmişin
aktörleri artık hayatımda, zihnimde yer etmesin. Onun için her mesajın sonuna
*seni affettim* ekliyorum, *artık kavga etmek istemiyorum* anlamında. Geçen
biri *affedilecek ne yaptım ki* dedi, ona da *bir şey yapmadın ama garanti
olsun diye yine de affettim* dedim. 

Sebepleri anlatsam belki, bir ölçüde haklı bulunurum ama haklı bulunmak da
istemiyorum.  Sadece bitmiş olsun. Hatalı olayım. Yanlış yapmış olayım. Suçlu
olayım ama bitmiş olsun. Hayaletler susmuş, cenazeler kalkmış, giden gitmiş
olsun. Burayı hala okuyup duran varsa da söyleyeyim: Tabii ki sen haklıydın
canım, her konuda. Söylediğin her şey doğruydu. Burayı okumana artık gerek yok. 

*Kadın* artık benim için *arzulanan* değil, *korkulan* birine dönüşmüş. İlgi
görsem de, görmesem de korkuyorum. İlgi görünce daha çok korkuyorum. İnsanlar
arasında temelde varolması gereken *güven*, kadın *milletinin* bir mensubuna
karşı bende mevcut değil. Geçmişten hukukumuz varsa onu devam ettirebiliyorum
ama *yeni hukuk tesisi* mümkün görünmüyor.

O sebeple *adil olmak* konusunda kendimden bir beklentim yok. Ben de
*aralarında iyiler de vardır* diyebilirim, hatta geçmişimdekileri içine katarak
*çoğunun iyi olduğunu* söyleyebilirim. Bunlar *teorik* olarak doğru ama
kırgınlığa bir faydası yok. 

Kadınlar hakkında yazdığım şeyler de büyük ölçüde bu kırgınlığın *rasyonelize*
edilmesi. Bunun farkındayım. Bunun farkında olmanın da kırgınlığa bir faydası
yok. 

İnsanların *özde* iyi veya kötü olduğuna inanmıyorum. Şartlara bakıp iyilik
veya kötülükten hangisi daha *uygun* geliyorsa öyle davranıyorlar. Bu uygunluk
kimi zaman basit saiklere dayanıyor, kimi zaman idealistçe gayelere ama iyilik
ve kötülük insanları değerlendirmek için doğru kavramlar değil. Buradan benim
*bu kadınların* içindeki sonradan şikayet etmeme sebep bazı davranışları
tetiklediğim sonucuna varıyorum. 

Yani hepsinin üzerinde ittifak ettiği gibi *sorun onlarda değil, bende.* Bu
sebeple adalet arayışından çok kavganın *bir şekilde* bitmesi derdindeyim.
Temel duygu öfke değil, korku olduğu için de kendimden *adalet* beklentim yok.
*Korkutmamak için uzakta duranlardan Allah razı olsun* diyebilirim sadece. 
