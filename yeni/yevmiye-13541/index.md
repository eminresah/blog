---
title: Yevmiye 13541
author: Emin Reşah
date: 2016-09-21 23:12:58 
dp: 13541 
featured_image: /images/header-41.jpg
---

### Mihenk

Bir bilginin mihengi yoksa, diyelim bir anket yaptınız ve alternatifi yok, o
alandaki tek anket, bu ankete güvenebilir misiniz?

Ben artık güvenmemeyi tercih ediyorum. Bir konudaki tek çalışma, o konudaki
*hipotez* nevinden. Adı bilimsel de olsa, yapanlar insan olduğu ve insanın
(bazen de bilerek) hata yapma ihtimali olduğu için.

### Nükleer Kemalist

Atatürk öldüğünde yeryüzünde henüz bir *nükleer bomba* ihtimali
yoktu. Savaşların *dünyayı yok etme* imkanı yoktu. Nükleer güç savaş konusundaki
tüm stratejileri değiştirir, hatta kimileri artık *stratejinin olmadığı* bir
dünyadan bahseder. Dünyadaki zengin devletlerin hepsinin dünyayı yok etme imkanı
varken, onlara karşı *savaşmak* mümkün değildir. Yok olacağına, dünyayı yok
etmeyi tercih etmeyeceğini bilemezsiniz.

Atatürk böyle bir dünyayı bilmiyordu. Dünyasında bugün alıştığımız
teknolojilerin hiçbiri yoktu. Onun *fikir* diye serdettiklerine ne kadar
güvenebiliriz?

Güvenemeyiz. Aslında bugün için söylediklerinin anlamı yoktur. Çoğunun *hayatta
en hakiki mürşit ilimdir* gibi *boş laf* kabilinden sayılacağı bir kenara, karşı
karşıya kaldığımız dünyada *doğruya* yöneltmesi mümkün değil. Genel siyasi fikir
olarak da, diyelim *bağımsızlık* bile *ne kadar?* diye cevaplanması gereken bir
ilke çünkü dünyadaki en bağımsız ülke sayılabilecek *Kuzey Kore* aynı zamanda en
yalıtılmış ülke. Zira *bağımsızlık* ve *yalıtılmışlık* aslında tam olarak
birbirinden ayrılamıyor. İnsanlar bağımsızlık mı istiyorlar yoksa bağımsız
olmadıklarının kendilerine söylenmemesini mi? Benzer durum *uluslar* için de
geçerli.

Kendimizi Kemal'in fırsatçı ve faydacı zihin çerçevesine neden hapsetmek
gerektiğini bilmiyorum. Onu hala *önder* görenleri ciddiye alamıyorum.

### Bunun sebebi nedir? 

Kimseden yorganını çekmesini bekleyemezsin. Bir yaştan sonra artık hepimiz,
bilsek de bilmesek de yetişkin rolü yapmaya başlıyoruz. İnsanlar bizden bunu
bekliyor ve daha önemlisi biz beklediklerini düşünüyoruz. 

*Beklenti* dedikleri dünya üzerinde hükümranlığın en derinine sahip. İnsanların
mutluluğu ve mutsuzluğu ondan soruluyor. Kimse bizi beklentilerimiz kadar güzel
terbiye edemiyor ve kimse bizi onun kadar iyi tanıyamıyor.

Beynini yaktığını iddia etmek. Ruhun kabzedildiği noktaları ihata
etmek. Bunlarla kendini yaşar kılmak. Kendini bilir kılmak. Kendinden emin
olmak. Sakinleşmek. Beynini kıvrımlarında akan lavlardan şehirler inşa
etmek. Sakinleşmek. Dünyanın kalbine giden yolları öğrenmek. Düşünceni ve
düşüncelerini dünyanın kalbine, onun ritmine, geliş gidişlerine göre ayarlamak.

------

Arada yabancı dillerden bir iki ibare yazmak ihtiyacı duyduğum oluyor ama
giderek düşüncem lâl olduğundan herhalde bu isteği neden karşılamam gerektiğine
karar veremiyorum. Zihnim yeniden çalışmaya başladı, yeniden *yazmaya değer*
görüntüler geçiyor önümden ve bunları bildiğim ve bilmediğim dillerde çeşitli
laflarla daha anlaşılmaz hale getirmeliyim? Öyle midir bizde adet?

Yazıyı *yazarın reklamı* mıdır, yoksa fikrin kendini ifade etmesi mi, yoksa
fikrin de ifadesi değil, belki dilekçesi midir? Bizde, dergi yazılarında ve sair
yerlerde yazının birinci amacı *yazarın reklamı* oluyor. *Benn şunnu biliyyorum
ve şunnu da ve şunnu da ve...* Yanlış anlamamak lazım, her ürün reklamından
mesuldür bir yerde, satılmazsa, alıcısı olmazsa, nasıl olur da *kar* edebilir?
Ancak yazarın kendi reklamını yapmasındaki tuhaflık, ürünün *yazı* değil *yazar*
olmasından kaynaklı. *Yazar* kendini ürün haline getirebildiği ölçüde başarılı
sayılıyor. *Yazı* sadece yazarın bu ürünleşme serüvenindeki reklamından
ibaret. Memlekette adı *büyük yazara* çıkmış zevata bakın, yazılarından tek
anlayacağınız, bu adamların çok entelektüel olduğu. Herhangi bir fikri alıp,
başından sonuna götürecek bir yazı yok, öyle başı sonu belli bir fikir de yok
zaten. Çeşitli *okumuş adamlar* var ve bunlar kendilerini *entelijansiya*
dedikleri bir pazarda ürün haline getirmişler. Bunu *başarmışlar.* Bu ürünü
almamız için diğer ürünlerde olduğu gibi *reklama* ihtiyacımız var. Bunu da
esirgemiyorlar.

### Başkanlığın Sonu 

8 Ağustos'ta demişim ki: 

> İçimden bir ses erdoğan'ın başkanlıktan vazgeçtiğini ve 2019 seçimlerinde aday
> olmayacağını söylüyor.

15 Temmuz'dan sonra giderek söndü başkanlık tartışmaları. Bunun o gece yapılmış
bazı pazarlıklardan kaynaklandığını düşündüm. 2019 seçimlerine dair tahminimde o
kadar ısrarcı değilim ama başkanlık konusu giderek gündemden çıkıyor, farkında
mısınız?

