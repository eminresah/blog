---
title: "Virgul 23 Mayis 21"
date: 2021-05-23T06:10:52Z
draft: false
author: Emin Reşah
dp: 15287
featured_image: /images/header-103.jpg
tags: 
    - virgül
    - kadın
    - İslam
    - modernlik
---

_İslam'ı savunmayı_ bir süredir kendime vazife görmüyorum. Hem ortalıkta bu kadar _alim_ varken benim vazifem olmaması lazım, hem bunu yapacak kadar _günahsız_ değilim, hem de müslümanların ekseriyetinin söylediklerimi _savunma_ olarak göreceğinden emin değilim. O sebeple de İslam'la ilişkili konuları mümkün mertebe doğrudan ele almamaya çalışıyorum. Bir de _bıktım_ tabii, dine aşırı maruz kalmaktan savrulup gideceğiz. 

Yine de dün bir konu dikkatimi çekti: _Eski alim, yeni inkarcı_ birinin İslam'ın _kadınlara bakışı_ konusunda söyledikleri ilginç geldi. Artık on yaşındaki çocukların bile diline dolayabildiği cariye ve polijini mevzuu. Adama (özetle) _kadın konusundan ilhad etti_ demişler, o da _kadın konusu olsaydı, cariye izni  olan bir dinden neden çıkayım_ demeye getiriyor sanırım. 

Konu kadın olunca erkekler olarak bir aptallaşıyoruz. Buradaki tartışmanın seviyesi de öyle. Ben bu adamcağızın _inanmıyorum artık bunlara_ demesini _cesurca_ bulmuştum ama seviye buysa, inandığı zaman da o kadar derin değilmiş, varlığın özüne dair çilesi çekilmiş bir ıztırap yokmuş, _ticareti_ oradan buradan devşirdiği lafları satmakmış. Meselenin bir anda bu kadar ucuzlaşmasının aklıma gelen anlamı bu.

Ben bilmiyordum _bugünkü_ müslümanların gidip bir yerden cariye alabildiğini. Şu sıralar naçizane hayli yardımcı olurdu bana, neredeymiş bu cariye pazarı mesela? 1400 yıldan fazladır çok farklı coğrafya ve kültürlerde yaşamış bir dinin _kitaplarda şunlar yazıyor_ diye eleştirmek için hiç yaşamamış olmak lazım. Evet, İslam'ın kaynaklarında sosyal güvenliğin bulunmadığı, _maaş_ kavramının olmadığı, kadının kendi başına yaşamasının hemen hemen imkansız olduğu ve savaşta esir alıp bunları satmanın _normal_ sayıldığı zamanlara dair hükümler var. Bu cariyelerin ne kadarı _kadın köle_ gibiydi, ne kadarı _odalıktı_, bilmiyoruz ama bir kadının ölmemek, aç kalmamak, en azından yaşamaya devam etmek için böyle bir yolu olması, İslam'ın da bunu hukukileştirmesinde gocunacak bir taraf görmüyorum. Bunu bugün yapar mıyız? Hayır, yapmayız. 

Bunun tartışılacak bir tarafı da yok aslında, Hammurabi kanunlarında _bir ev yıkılıır da, içinde yaşayanın oğlu ölürse, binayı yapanın da oğlu öldürülür_ diyor. Usta evi çürük yaptıysa, oğlunun suçu ne diye soran olmamış. O zamanki hukuk sisteminde bugünkü gibi _birey_ diye bir şey yokmuş demek ki, _birinin oğlu_, _birinin karısı_ olmak varmış. _Babasının suçuyla oğlunu yargılamamak_ bundan bir nebze daha ileri ama onda da zımnen bu ilişki kabul ediliyor. _Yargılamıyoruz ama yargılayabiliriz de_. 

Kadınlar için işler daha bulanık. _Oğul_ bir noktada _erkeğe_ dönüşüyor ama _kadınlar_ illa bir erkeğin idaresi altında. Bu kız çocuklarına isim verilmeyen Roma'da da böyle, İslam toplumlarında da böyle, kuralı işaret eden istisnalar dışında hep böyle. Kadının _çalışmasının_ normal bulunmaya başlanması bile 80 sene önceki 2. Dünya Savaşı'nda. _Kadının çalışmak zorunda kalması_ biraz daha önce ama neticede İslam'ın _kadın_ konusunda bulduğu bir çözüm var, bu da onları kömür madenlerinde, tekstil fabrikalarında çalıştırmak yerine bir erkeğin birden fazla eşi olabilmesine ve köleliğe dayandırmış. O zamanki ekonomik şartlarda _fuhuş_ dışında pek bir _kariyer imkanı_ olmayan kadınlar için başının üstünde bir dam olup, çocuk doğurmak bile bir imkan sayılır. 

Bütün bu şartlarda _cariyelik_ veya _teaddüd-ü zevcat_ bahsini açıp ağzımızın suyu aka aka hayal kuracağımızı düşünememişler. Onlar kadınlara bir _yaşama imkanı_ sunduklarını sanıyormuş, biz burada _her akşam grup seks partisi_ yaptıklarını anlıyoruz. Kadının ve evlenmenin o zamanki şartlarda, bugünkünden daha zor olduğunu düşünmüyoruz. Bugün de _ikinci eş_ için _zengin_ olmak şartken ve bugün zengin olmak o zamankinden çok daha kolayken, bütün bunların istisna olabileceğini düşünmek yerine _ya İslam böyle bir din_ demeyi tercih ediyoruz. İslam böyle bir din olabilir ama biz de biraz salağız.

*Çok eşliliğin* sorumluluktan çok bir *imkan* olduğunu düşünmek için hiç evlenmemiş olmak lazım. İnsanların yediği lokmaların sayıldığı, nüfusun yüzde doksanbeşinin tarıma dayalı olduğu bir düzende asıl mesele _ikinci eşin_ getireceği haz değil, onun yiyip içeceği, üreteceği ekonomik yük. O imkanı bulabilen adamların da hayatı özgür değil, bugünkü gibi evdeki hanımdan sıkılınca Tinder'ı açıp kendine sevgili ayarlayacak durum yok. Kadınların hepsi _bir erkeğin idaresinde_ olduğu için, sağa sola sarkarsan başına bir iş gelir. Birey olmamak kadınlar için _aşağılayıcı_ olabilir ama erkeklerin kadına erişimini de engelliyor. Onun için _modern erkek_ kadının bireyleşmesinin çok daha lehine olduğunu farkedip _feminist_ olmuş. 

Denklem bugünkünden farklı kurulmuş. _Kadına ulaşmak istiyorsan sorumluluğunu almalısın._ Kadın bağımsız olmadığı için _sevgili_ olması mümkün değil, şimdiki gibi _takılmak_ imkansız. İslam'ın kadınla ilgili hükümlerini bugünkü _müesseselere_ alternatif görmek için hayattan hayli uzakta bulunmak lazım. Şimdiki sosyal düzende, ikisine de eşit mesafede bulunan bir adam _dört kadınla evlenmeyi_ mi tercih eder, istediği zaman değiştirebileceği bir _serbest sevgiliyi_ mi? Eşlerin sayısı dört de olsa, neticede dört _aynı_ eş, kavgası bitmez, masrafı bitmez, dırdırı bitmez, onun çocuğuna bunu aldın, benimkine yan baktın... (Yazarken bile bir sıkıntı geldi.) Onun yerine sıkılınca değiştirebileceğin, _ben artık elektrik alamıyorum_ deyip, başkasına gidebileceğin ilişkiyi mi tercih edersin?

Kadınlar için de benzer bir durum söz konusu ama _çocuk sahibi olmak_ gibi bir mesele olduğu için _evlenmek_ biraz daha cazip. Yoksa modern hayatın _hedonist_ bir yaşam için sunduğu imkanları İslam'ın hükümleriyle mukayese etmek için _hayli büyük düşünür_ olmak lazım. 

İslam 1400 yılın, geniş bir coğrafyanın, pek çok yıkımın, acının, zaferin, kompleksin mirasını taşıyor. _Tek bir İslam_ da yok, inanç açısından bile hem müslüman olup _neredeyse panteist_ bir Vahdet-i Vücutçu veya _neredeyse mücessime_ bir Selefi olabiliyorsunuz. Yaşama biçimleri birbirinden fersah fersah farklı milyonlarca insanın ortak adı _müslüman._ Kimisi için hayatının merkezindeki değer, kimisi için geçmişten gelen kültürel miras, kimisi için politik istismar aracı, kimisi için kolay yoldan kendini ahlaklı gösterebileceği bir sinyal, kimisi için tüm komplekslerini içine kusabileceği bir kuyu. Ortada tek bir İslam yok, onun için kadın/erkek meselesi de temelde kişisel bir mesele. 

Kadınlarınıza ve erkeklerinize iyi bakın. 


