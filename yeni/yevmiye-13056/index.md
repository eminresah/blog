---
title: "Yevmiye 13056"
date: 2015-04-17 23:13:21 +0300
dp: 13056
tags: []
---

**Abdurrahman Abdi Paşa**

Budin müdafaasında şehit olduğunda 80'lerindeymiş. Askeriye'den çıkıp,
yüksele yüksele, Bağdat valiliği, Bosna valiliği yaptığına göre
kıymetli bir adam olmalı. İçeride 16000 askerle, dışarıdaki 90000
kişiye 2.5 ay dayanmış. Sonunda elinde kılıcıyla şehid olduğunu
Budapeşte'deki müzede okumuştum. Bugün İslam Ansiklopedisi'nde de
karşılaştık.

İA maddesi şehid olduğu yerdeki bir kitabeden bahsediyor. Bunu hiç
duymamıştım. Bunu bilseydim, gider, bulur, bir Fatiha okur, belki de
ağlardım. Neyse, bir sonrakine inşallah.

Böyle adamların hayatını okuyunca, insanın şimdikilerden umudu
keseceği geliyor. Tarihçi niyetine İlber Ortaylı'yla oturak alemi. Bir
adamın o kadar şovmenlik yapıp, bir yandan da *tarihçi* kalabilmesi
bize mahsus bir hadise. Kendisi hakkında Hakan Erdem'in
Tarih-Lenk'inde bir bölüm vardı. Abartılacak bir adam değil diyor,
özetle.

Tepeden bakan ekabir takımının göründüğü kadar iyi olmadığını, daha
doğrusu bu tepeden bakma hastalığının sebebinin kendi eksiklerini
örtmek olduğu genel kanaatimdir. Kendim de biraz öyle sayılabilirim,
yani, birilerine laf sokmaya başlamışsam kendimdeki bazı eksiklerin
sıkıntısından kaynaklanıyordur. Velakin (bakın) bunu itiraf edecek
kadar da kendimi bilmeye çalışıyorum.

Bilgi insanı *ezer.* Bizim meslekte böyle ve gördüğüm kadarıyla
ayrıntının mühim olduğu diğerlerinde de. Bir zaman Devlet Arşivlerinde
çalışan bir Osmanlı Dili uzmanıyla tanışmıştık. Dili en iyi bilen
üstadlardan biri olduğunu söylediler. Adamcağız bize ayrıntılı
ayrıntılı kırk dakika kadar gef (گ) harfinin keşidesinin, hangi
durumda ne anlama geldiğini anlattı. Dışardan bakıldığında harcıalem
bir memur gibi duran ufak tefek adamcağız, muhtemelen bu *afratafra*
tarihçiden daha iyi Osmanlı dili okuyordur. Tabii ki tarihçinin tek
vazifesi dil bilmek değil, başka hünerleri de olmalı ve bu ikisini
birbiriyle mukayese edemeyiz. Velakin adamın duruşu bende bu afralı
tarihçilerden daha büyük saygı uyandırmıştı.

Ortaylı Türklerin pratik zekalı ve derinlikten uzak olduğundan şikeste
lakin kendisi de bunun tipik örneği.

------

İşi *show business* olanın böyle derinlikten ve sığlıktan şikayeti
biraz tuhaf kaçıyor. Kapağında Ortaylı namı yazılmış bir kitap okumaya
çalıştım geçenlerde, Topkapı Sarayı'nı mı anlatıyordu, öyle bir
şey. Kitap değil de, sanırım konuşmasının transkripsiyonu. Yazıdan,
kalıcılıktan, derinlikten şikayet eden adamın üstüne ismini basmaya
utanacağı bir kitaptı. Sonra vay efendim Türkler neden böyle? *Hocası*
böyle olursa, gerisi de öyle oluyor.

------

Adamın falanca muhabire şunu demiş olması, filancaya şöyle laf etmesi
mühim değil. Şikayet ettiği konuları milletle ağız dalaşına girerek
çözeceğini düşünüyorsa saf, yok bilerek yapıyorsa kötü demektir. Adam
gibi iki kitap yazacağına, *tarihin yatak odası* kabilinden laf
salatalarıyla ömür tüketen insanın, titri ne olursa olsun, karanlıktan
şikayete hakkı yok. Neticede o karanlıkta gemisi yürüyenlerden biri.

------

Karşı tarafın sığlığından şikayet etmen seni otomatikman derin
yapmaz. Biriyle kayıkçı kavgasına giriyorsan, en iyi ihtimalle aynı
denizin aynı koyundasındır. Sığlıkta.

------

Osmanlı tarihinin bende meydana getirdiği etki, güzel bir kadın gören
ancak onun *erişilmez* olduğunu bilen adamınkine benziyor. Geçmişe
baktığımda, Belgrad'ın *Kalemeydanı* veya Budapeşte'nin Güllü Baba
türbesi, bir zamanlar buraya gelmiş ecdad gibi *yeniden* gelebilmek
arzusu uyandırıyor. Ancak bunun uygun olmadığını, *medeni* olmadığını,
her hoşlandığın kadını kucaklayıp götüremeyeceğini de her daim
hatırlamak gerekiyor. Bir de, *artık o devirlerin geçtiğini.*

Hayal kurmak serbest tabii. Budapeşte'nin kiliseyken camiye ve sonra
tekrar kiliseye çevrilen Matyas Kilisesi'nin kıblesinin ne tarafa
düştüğünü ve Belgrad'ın yeni inşa edilen yeşil kubbeli Aziz Sava
Kilisesi'nin Ayasofya'ya ne kadar benzediğini düşünmek
serbest. Hayallerden mesul değiliz. Günahı yok.

Velakin bunların gözümüzü karartmasına, peşinden gidemeyeceğimiz
planlar kurdurmasına da mani olmak gerekiyor. Yürütmenin başını aşk
sarhoşu eden gelişmeler olsa da, *Osmanlı'yı yeniden kurmak* bugün
artık ham hayal. Dünyanın Westphalia düzeninden sonra fetihçiliğin
zorlaştığını ve tarihi geriye sarmanın imkanı olmadığına göre, bizim
bu rüyalarla ancak kendimizi kandıracağımızı görmek de
lazım. Kalbimizin bu hülyalarla dolu olması, aklımızın gerçekleri
görmesine engel değil.

Bizde hamaset seline aykırı gideni pek sevmezler. Herkes Çanakkale'ye
ağlarken, yüz senedir iflah olmayışımızın sebebi olan ve bir nesli,
eğitilmiş ve çok kıymetli bir nesli savaş meydanında bıraktıran o
Harb-i Umumî'nin övünülecek değil, dövünülecek bir savaş olduğunu
söylerseniz, küserler. Bizi o savaşa sokanların, engel olma imkanı
olduğu halde olmayanların *kahraman* değil, hain kadrosunda yer alması
gerektiğini söylerseniz kötü olursunuz. Öldüğüyle övünen bir millet
bu. 

------

Hızımı almış yazıyorken karım yanıma geldi ve merhum MacBook
bilgisayarından da bahsetmemi istedi. Ben de bahsedeyim bari. MacBook
iyiydi, hoştu, ama 2013 senesinde kablosuz aksamı rahmetli olunca
kullanılamaz oldu. Biraz da yavaşladı tabii. Ah MacBook Ünlü.


