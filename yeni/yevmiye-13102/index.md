---
title: "Yevmiye 13102"
date: 2015-06-23 03:28:36 +0300
dp: 13102
tags: []
markup: md
---

The Atlantic'teki bir yazı [Çin demokrasisi neden kaçınılmaz değil](http://www.theatlantic.com/international/archive/2015/05/chinese-democracy-isnt-inevitable/394325/)
diye retorik bir soru sormuş.

Çin'de 6-7. yüzyıldan kalma bir *sınav sistemi* varmış. 1905'deki
*demokratik devrime* kadar devam eden bir sınav sistemi. KPSS'yi
adamlar 7. yüzyılda icad etmişler kısacası. 

Bu sistemin *meritokratik* (becerikliyi üstün tutan) tabiatının
münhasıran tek parti sisteminde çalışacağını, çok partili bir sistemde
belli siyasi aidiyetlerin *becerilerden* daha önemli hale geldiğini
söylemiş.

Çok partili sistemin liderlerini *seçim kazanmaya* programladığını ve
lider tanımının *seçimleri en iyi kazanacak* insanlardan oluştuğunu,
ancak iyi yönetme becerisinin illa seçim kazanmakla ilgisi olmadığını
söylemiş. *Meritokratik* yönetimin, liderleri söyledikleriyle değil,
yaptıklarıyla değerlendirdiğini anlatmış.

Ayrıca demokratik liderler lobiciliğe daha meyilli ve özel menfaat
gruplarının telkinlerine daha açıkmış. 

Çin'de 1980'lerde başlayan bir *köy seçimi* sistemi varmış. İnsanlar
gizli oyla doğrudan isim seçiyorlarmış. Buna yolsuzlukla mücadele ve
düzeni sağlama (veya halkın gazını alma) adına başvurmuşlar. Katılım
yüksekmiş bu seçimlerde. Seçim sisteminin de giderek iyileştiğinden
bahsediyor.

Bir Amerikan dergisinde, *tek particiliğin* bu derece övülebileceği
aklıma gelmemişti. Yazı Çin'in gelişmesinin ister istemez *demokratik*
açılımları da getireceğini söyleyen yalınkat fikrin doğru olmadığını
anlatmaya çalışıyor ama Çin sisteminin propagandasına dönüşmüş. 

Benim bu konudaki fikrim şu: Çok partili veya tek partili veya
partisiz, herhangi bir sistemde halkın gizli oyu ve yöneticilerin süre
sınırı varsa, orada önemli konulardaki adalet bir insan ömrü dahilinde
sağlanır. Bunun yanında değişik sistemlerin değişik faydaları ve
zararları vardır, bunları da durumdan duruma değerlendirmek
gerekir. Çok partili sistem tek başına *demokrasi* getirmez, tek
partili sistem de her zaman *zulüm* demek değildir ama diğer bütün
şartlar eşitse, çok partili sistem daha iyidir. Bizdeki *çok partili*
sistemden daha demokratik bir tek partili sistem olabilir mi,
mümkün. 

Bizde partilerin halkı *duyması* baraj altında kalmadan pek mümkün
olmuyor, o da çok geç oluyor. Kötü partilerden oluşmuş bir çok partili
sistemin de matah bir şey olmadığını görebiliyoruz.


------

[Şurada](http://www.artofmanliness.com/2015/05/28/guide-to-public-speaking/)
Churchill'in hitabetiyle ilgili bir yazı okudum. 40 dakikalık bir
konuşma için 6-8 saat çalışırmış. Konuşmaları kağıttan okuduğu halde,
irticalen yaptığı izlenimini vermekte ustaymış.


------


[Programcılığın yavaş yavaş delirttiğini söylüyor şuradaki yazı](http://www.stilldrinking.org/programming-sucks). Aslında bu iş için
*üretilmemiş* beyinlerini, günde on ila onbeş saat, haftada beş ila
yedi gün zorluyorlar ve hepsi yavaş yavaş çıldırıyor demiş. 

Program yazan insanların bilgisayarlarının, diğerlerinden *iyi*
çalışmasının sebebi, programcıların bilgisayarların şizofrenik küçük
çocuklar gibi davrandığını bilmesi diyor. Bilgisayarlar
tuhaflaştıklarında dövmek veya sövmek yerine *sevgiyle*
yaklaşıyormuşuz.

Yeryüzündeki hiç kimsenin beş yıllık bir MacBook'un içindeki her şeyin
nasıl çalıştığını bilmediğini anlatıyor. (Bu genel olarak tüm
bilgisayarlar için doğru. Kimse tüm ayrıntıları %100 bilmiyor.) Neden
kapatıp açmanızı söylüyoruz? Hiçbir fikrimiz yok ve kapatıp açınca
içindeki kendini düzeltme mekanizmalarının devreye gireceğini umut
ediyoruz. 
 





