---
categories: 
    - Kadın
tags: 
    - kadın
    - erkek
    - evlilik
    - İstanbul Sözleşmesi
    - 6284
    - feminizm
    - adalet
    - mahkeme
title: Virgül 21 Mart
author: Emin Reşah
date:  2021-03-21 13:02:39+0300
expiryDate:
dp: 15224
featured_image: /images/header-69.jpg
---

Geçen hafta içinde bir duruşmam vardı. Ceza davası. Konuyu tam olarak
hatırlamıyorum. Bir şeyleri ifşa etmişim. *Tanık var mı?* dedim, *var* dedi.
Evden ayrıldığım gece malum şahsın abisi ve ablasına mesaj göndermişim ve
bunlar da *ifşa* sayılmış. Onların da neyin ifşa edildiğini hatırlamadıklarına
eminim, olay Ağustos 2017'de oluyor çünkü. *O zaman zaten ne söylediğimin pek
önemi yok bildiğimin kadarıyla* dedim. Elimde kocaman dosya var, *ifşa edecek
olsam burada çok daha renkli belgeler var* dedim ve abisine, ablasına mesaj
göndermekten daha etkili yollar da biliyorum ama tabii ki o durumda bunların
bir önemi yok. 

Ceza verilse de bekletileceğini ve *beş sene uslu durursan silinir* gibi
bir usulümüz olduğunu biliyorum. Bundan önceki tecrübelerim mahkemede
kendimi gereksiz yere yormanın pek anlamı olmadığını gösterdi. Neticede
paraya çevrilen iki yıl hapis cezası verdi. Daha doğrusu bir *iki yıl*
anladım ama başta işitmemin zayıf olduğunu söylediğim halde maske
arkasından söylenen sözlerin ayrıntısını bilmiyorum. Sabıkam olmadığı için
ceza bekletildi. İçimden *maaşlarınızda tek kuruş katkım olmadığı için
memnun oldum* derken, mahkemeye saygılarımı sundum ve çıktım. İtiraz
etmeyi düşünmüyorum çünkü rotamı bir süredir bu ülkenin kaderinden farklı
bir yöne çizdim. Yargı bürokrasisiyle ne kadar az muhatap olursam, o kadar
iyi. Bunlardan gelecek *adalet* Allah'tan gelir zaten. Ne mahkemenin duvarı, ne
yargıcın tribi. 

Kendisiyle hali hazırda resmi olarak evli göründüğüm müşteki kadını benim
de bu gibi şeylerden şikayet ettiğim oldu ama sonuca ulaşmadı. Kendinin de
zarar görebileceğini anlasın, provokasyonları dursun diye _ısrarcı_
olduğum biri hariç başka şikayetlerimde de bir yere varmadı. Bunların
*onun suçsuzluğu* anlamına geldiğine inanmıyorum, *adalet tecelli etmiş*
değil ama bu adalet artık benim gayretimle tecelli etmeyecek, bunu
öğrendim. Adalet işini bitirip evine gitmek için saat dolduran memurlardan
neşet etmez ama hayat bana kimsenin hakkının kimsede kalmadığını da
gösterdi. Bende onun, onda benim hakkım varsa, nasılsa bir şekilde
ödeşiriz. _Nemo ante mortem beatus_ veya
[3:178](https://www.kuranmeali.com/AyetKarsilastirma.php?sure=3&ayet=178)

*Bürokrasi* kadını koruyor. Takipsizlik verilen ceza şikayetlerimde de,
aile mahkemesine verdiğim hiçbiri kabul edilmeyen dilekçelerde de, kendisi
hakkındaki idari şikayetlerimde de bunu gördüm. Eğer memur olan ben
olsaydım ve o beni şikayet etseydi, muhtemelen hakkımda işlem yapılırdı ve
büyük ihtimal hapse girerdim. *İki çocuk annesi öğretmen* olunca çıta bir
miktar daha yükseğe çekiliyor. Bu doğal ve makul de olabilir, çocuklar
için de böyle cereyan etmesinden neticede şikayetçi değilim. 

Sonra, dün gece *İstanbul Sözleşmesi* feshedilmiş, onu öğrendim. Bunun
uygulama kanunu 6284 hala yerindeyken bir anlamı yok tabii. Bir kanun ve
sözleşmenin nasıl yaşatıp, nasıl öldürdüğünü anlama konusunda biraz
topallıyorum ama *İstanbul Sözleşmesi yaşatır* doğruysa, 6284 sayılı kanun
yoluyla hala yaşatıyor olmalı. 

Bu kanunun pratikte en önemli tarafı kadının beyanıyla, karakolda dahi
erkeğe uzaklaştırma verilebilmesi. Bu bana da uygulandı. Kadın karakola
gidip *kocam bana yan bakıyor, sanırım dövecek* deyince bir ay
uzaklaştırma alabiliyor, kocası yaklaşacak olursa hapse atılıyor. Şikayet
aile mahkemesine gidiyor, onun kararıyla bu uzaklaştırma süresi 6 aya
uzatılıyor. Teoride güzel bir uygulama. Erkeğin kadından uzaklaştırma
alıp alamayacağını bilmiyorum. Kocası dırdırından ve psikolojik
şiddetinden bıktığı karısını evden uzaklaştırmak için şikayet edebilir mi?
Teorik olarak mümkünse de bu kadar kolay değildir. Zaten kocalara
*uzaklaştırma aldın ama evin giderlerini ödemeye devam edeceksin* deniyor
ama kadına *uzaklaştırma aldın ama evin işlerini yapmaya devam edeceksin*
denemeyeceği için, kocalar da kendi hayatlarını zorlaştıracak bu yolu
tercih etmiyorlar. 

Kanunun çıktığı 2011 yılından beri kadın cinayetlerinin _istikrarlı_
biçimde artmasından, pek bir işe yaramadığını anlayabiliyoruz. Sözleşmenin
savunucuları *uygulanmıyor da ondan* diyor ve bu bana ilginç geliyor.
*İslam'ı zamanımızda hakkıyla yaşamak mümkün değil* diyenler gibi,
*İstanbul Sözleşmesini hakkıyla uygulamak* da mümkün değil sanırım.
Kadına, bir penis sahibi olmamak dışında herhangi şart gözetmeksizin,
yarım saatlik bir karakol ziyaretiyle kocasını evden attırma imkanı
tanıyorsunuz. Bunun uygulanmasında kolluk kuvvetlerimizin her zamanki _iş
ciddiyeti_ bir etken olabilir ama zaten senede 100bin civarında alınan bu
kararların harfiyen uygulanması için şimdikinden ayrı bir polis teşkilatı
daha lazım. Polisin suç oluşmadan (yani adam uzaklaştırma kararını delip
kadına ne yapacaksa yapmadan) _hiss-i kablel vuku_ ile gelip kadını
kurtarmasını bekliyor herhalde mor halkalılar. İstanbul Sözleşmesi
ancak o zaman uygulanmış olacak. Sadece _polis_ değil, _ermiş polis_
lazım. Yaptıkları işi düşününce aralarında ermişlerin de olacağını kabul
ediyorum ama sayıları o kadar fazla değildir bence. 

Cezaların artırılmasının da ne kadar etkili olacağını, idamın uygulandığı ve
sair cezaların buradan çok yüksek olduğu ABD gibi ülkelere bakıp anlayabiliriz.
*Cezalar artırılsın* diyen birinin hayatında suç neden işlenir ve cezanın bu
konudaki etkisi nedir diye beş dakika düşünmediğini tahmin ediyorum. 

Sözleşmenin feshi duyulduğunda yine anekdot akmaya başladı. Falanca kadın şöyle
_pıçaklandı_, filanca kadın sokakta böyle tekmelendi. Allah ölenlere rahmet
etsin, tabii, hikayeler de çok dramatik. Bununla beraber bu memleketin fikren
aksamasının önemli bir sebebi, iletişim biçimimizin sadece bizi destekleyen
hikaye, dümdüz uydurulmuş masal, ağzı gözü birbirine karışmış analoji, yarısı
anlatılan anekdottan öteye gitmemesi. Okumuşlarımızın bile kafa böyle
çalışıyor. Kavram yok, model yok, fikir yok, _efradını cami, ağyarına mani_
kriterler yok, çarpıcı hikayeler var. Oturup öldürülen kadınlara ağlamamız
bekleniyor sanırım, başka bir işe yarayacak fikir görmedim o tarafta.
_Popülizmden_ falan şikayet ediyorlar arada, sonra popülizmin en sakil
hallerini sergiliyorlar. Sonra kendilerine _ee, ne yapalım_ deyince, _devlet
bizi korusun._ 

Ben bunun psikolojik arka planında, kadının temel korunma içgüdüsü
olduğunu düşünmeye başladım. Kadınımız bir yandan _özgür_ olmak istiyor
ama bir yandan da _korunmak_ istiyor. Eskiden bu korumayı _babası, abisi,
kocası_ gibi erkekler, _belli bir hayat tarzı_ karşılığında yapıyordu.
Kadın onların istediği gibi yaşıyordu, onlar da kadını dış
tehlikelere karşı koruyordu. Kadınımız o hayat tarzını istemiyor ama
korunmaya da devam etmek istiyor. Kim koruyacak, tabii ki devlet.
Devletin, bürokrasinin, üç kuruş için çalışan polis memurunun veya
_askerlik bedelini denkleştiremediği için_ o an orada bulunan Jandarma
erinin böyle bir vazifeyi yapması mümkün mü? *İstanbul Sözleşmesi
uygulanmıyor* dedikleri bu olsa gerek. 

Uygulanmıyorsa, kalkmasında da sorun olmaması lazım aslında, değil mi?  Ancak
derdimiz kadınların hayatı veya mutluluğu değil, politik bir pozisyonu tahkim
etmek. Bu politik pozisyonun buyurduğu bir yaşam tarzı var ve konunun diğer
tarafında bu yaşam tarzının ne olduğunu da _seküler kadında_ görüyorum.
*Evliliğe karşı* bu hayat tarzının, bizim tarafın _hem özgür, hem dindar, hem
evli_ olmaya çalışan kadınlarınkinden daha tutarlı olduğunu da düşünüyorum ama
40 yaşına gelip _artık ciddi ilişki ve evlilik istiyorum_ diyenleri gördükçe
de, o yolun sonunun da o kadar _güzel_ olmadığı kanaati oluşuyor bende. 

Malum olduğu üzere kadın ve erkeğin arasında biyolojik farklar var. Bu farklar
_hayattan ne istiyorum_ sorusuna farklı cevaplar verecek kadar fazla. _Eşitlik_
herkes gibi benim de çok sevdiğim bir kavram ama kan bağışlarken bile, bana _üç
ay sonra tekrar verebilirsin_ diyen, kadına _dört ay sonra_ diyor. Normal bir
erkek 50-60 yaşlarında dahi çocuk sahibi olabilecekken, kadın için bu sınır
40-45 ve bir tarafın _rahat rahat opsiyonlarını değerlendireceği_ yaşlara kadar
diğer tarafın _çoluk çocuğa karışmış olması_ gerekiyor. Dahası _çocuk sahibi
olmak_ iki taraf için de farklı anlamlara geliyor. Erkek ve kadınlar için
biyolojik saatler de, biyolojik hedefler de farklı. Bir tarafın _ev sahibi_,
diğerinin _misafir_ olmasının sebebi bile bu farklılıklar ve bunlar yüzünden
kadın erkeği kanun yoluyla evinden atabilirken, tersini yapmak mümkün değil. 

*Kadınlık da, erkeklik de aslında sadece sosyal yapılar* diyen embesiller,
bu farkların üreme ve sosyal alanda tamamen farklı davranışlara yol
açtığını görmezden geliyor. _Eşit olacağız_ derken, kendilerine soyut bir
_insan_ ideali çiziyorlar sanırım. Hormonlarından, arzularından, yaşama
biçiminden ve psikolojik ihtiyaçlarından tamamen soyut bir _insan ideali._
Böyle bir insan yok, hepimiz bir şekilde cinsiyetimizin, hormonlarımızın,
arzularımızın çizdiği bir senaryoyu oynuyoruz. _Suç_ dediğimiz, _kadına
şiddet_ dediğimiz de bunların hepsinin ihtilat ettiği sebeplerle ortaya
çıkıyor. Öyle _ideal bir insan_ varmış da, insanları böyle olmadıkları
için suçlayınca ona ulaşacaklarmış gibi yapmak da yine bu _ortaya
atılmışlık_ hissinden kaynaklanıyor. 

Kadınlar da erkekler gibi kendi hayatlarından sorumlu ise, aynı risklerle
mücadele etmeyi göze alabilmeli. *Ne yaşamanın riskini alırım, ne onun
nimetlerinden vazgeçerim* diyen için _hadi hayırlı işler_ dışında verecek
cevabım yok. Suç hikayelerinden, cinayet haberlerinden kendine bir koruma
kalkanı oluşturmaya çalışabilir, kendi yalnızlığının verdiği şiddetle _dünyanın
ne kadar da kötü, erkeklerin ne kadar da iğrenç_ olduğunu tekrar tekrar
anlatabilir ve bunların hepsinin _politik_ olduğunu, üretim ilişkilerinden,
ataerkil düzenden kaynaklandığını söyleyen _nereye çeksen, oraya gider_
teoriler oluşturabilir. Ben de bunları gülümseyerek ve metnin altındaki
yalnızlığı çizerek okurum ama herkes kendi mutlak teorisini inşa etmekte de,
erkeklerden uzak kalmakta da özgür neticede. 

Naçizane bütün bunların bir _cinnet hali_ olduğunu ve _çözümünün_ de
kadınlara _aradıkları özgürlüğü tamamen vermek_ olduğunu düşünüyorum.
Erkekler *İstanbul Sözleşmesinin* buyurduğu hayat tarzına adapte olup,
kadınlara bunun ne getirdiğini göstermedikçe, gittikleri yolun ne olduğunu
anlamayacaklar.

Bu arada olan tabii, *evlenirim, aile kurarım, çocuk bakarım* diyen kadına
oluyor, olacak. Tüm kuralların kadına göre belirlendiği, arkasına bürokrasi ve
kanunları alıp, hem korunup, hem özgürce yaşayabileceğini, kocası iyi çıkarsa
kazanacağını, kocası kötü çıkarsa kaybetmeyeceğini düşünen kadına, hal diliyle
söylenen bir *biz bu oyunda yokuz* davranışını görüyoruz. Erkeklerimiz daha az
evlenip, daha çok eğleniyor. Bu kanunlar ve sosyal diskur değişmediği ve
*evlenmek, beraber yaşamaktan riskli* olmaya devam ettiği sürece de bu trendin
değişeceğini sanmıyorum.  Bürokratik hiyerarşinin kutsadığı _evliliği_
gerçekleştirecek erkek sayısı, hem maddi imkanların daralmasından, hem başka
yollarla kadına ulaşmanın kolaylaşmasından giderek azalıyor. Bir tek _dini
hassasiyet_ kaldı ama _laik devletin nikahının_ dini hükmünün ne olduğunu
tafsilatlı düşünecek kimse olmadığı için o da. Kişi devletin oluru olmadan
sevişince _zina_ yapmış oluyorsa, devletin vergi almadığı alışveriş haram
oluyor, devletin belirlediği faiz helal oluyor, devletin aç dediği yerde
açmayan, kapa dediği yerde kapamayan biri de _günah_ işlemiş oluyor. Eğer
*evlilik* gibi temel bir konuyu devletin güvencesi dışında düşünemiyorsanız,
tutarlı olmak adına diğer hiçbir imkanı devletin belirlediği sınırlar dışında
kullanmamanız lazım. İslam'ın _nikah_ dediğiyle, bizim _Medeni Kanunun_
nikah dediği arasında hayli önemli farklar var ama _bu nikah helal midir_ diye
sorana rastlamadım daha. İşime gelince 7. yüzyıl, işime gelince 13. yüzyıl,
işime gelince 21. yüzyılda yaşamayı ben de istiyorum ama her zaman imkan
olmuyor tabii.

Kadınlar bu değişimde *kazanan* olabileceklerini düşünüyor. Müphem bir haklılık
diskuru ve bürokratik zindanın oyuncağı olmak için erkeklerin ömür boyu
yoldaşlığından vazgeçiyorlar. Ömür boyu yoldaşlık erkeklerden çok kadınlara
lazım ama Allah hepimize hakettiğimizi veriyor. 
