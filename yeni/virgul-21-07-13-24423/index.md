---
title: Virgül 13 Temmuz
author: Emin Reşah
description: 
date: 2021-07-13 13:34:35 +0300
dp: 15338
draft: false
featured_image: /images/header-74.jpg
tags: 
    - bitcoin
    - devlet
    - sınıflaşma
    - sosyalizm
    - Taleb
categories:
    - Virgül
---


Bitcoin hakkında yazsam mı diye düşünüyordum. N. N. Taleb *kara makale* dediği bir makaleyle *nihai
değerinin* 0 olduğunu söyledi ama bana ikna edici gelmedi. Uzun vadede her şeyin değeri sıfır. O
uzun vadeye kadar ne olacağını *başka şeyler* belirliyor. 

Gördüğüm kadarıyla Bitcoin daha çok *dini* bir görüş. *Devletlerin elinde olmayan* bir para olduğu
için devlet boyunduruğundaki para piyasasına finansal kurtuluş vaadediyor. Her dine lazım olan
*kurtuluş* mevcut. 

Teknik olarak merkezsiz bir banka gibi. Bir banka hesabı açtığınızda hesabınızda ne kadar para
olduğunun kontrolü banka tarafından yapılır. Hesabınızda 100 lira varsa, iki kere 100 lira
çekemezsiniz. *Merkezi olmayan bankada* da bu meseleyi çözmek gerekiyor, bunun için Bitcoin'de hesap
defterleri herkesin elinde ve o defterleri herkes imzalıyor. O imzalama mekanizmasına da *bitcoin
madenciliği* deniyor. Bütün bu hesapları tutmak masraflı bir iş olduğu için arada bazılarına *ödül*
olarak Bitcoin veriyor. Bitcoin emisyonu da bu şekilde artıyor, *hesap defterlerini imzalarken*
üretilen yeni Bitcoin'le. 

Bitcoin'in temelindeki bu *imzalı hesap defterlerinin herkeste olmasına* blokzincir (blockchain)
diyorlar. Hesap hareketleri arka arkaya eklenince *zincir* oluyor. 

Bu teknolojinin uygulandığı diğer *coin* çeşitlerine de *altcoin* diyorlar, alternatif coin
anlamında. 

Devletlerin asıl kuruluş amacının *para basma hakkı* olduğunu düşündüğüm için Bitcoin'in olduğu gibi
dünyayı saracağını sanmıyorum. Bir yerde buna karşı çeşitli tedbirler geliştirilir ve bu da panik
dalgaları oluşturup fiyatının düşmesine yol açar. Teorik olarak Bitcoin taşımak ve alıp satmak için
Internet'e ihtiyacınız yok ancak pratikte değer kazanması ancak *Bitcoin borsaları* yoluyla oluyor.
Yani devletler bu teknolojiye engel olamasalar bile, borsaları kapatarak pratikte kullanımına engel
olabilir. *Bitcoin'e kimse bir şey yapamaz* diyenlere inanmayınız. 

Devletlerin bir noktada blokzincir teknolojisini kendi ürettikleri paralarda kullanacaklarını
düşünüyorum. Herkesin tüm mali hareketlerinin kontrol altında olmasını istedikleri vakit, tüm para
hareketlerinin açık olmasını şart koşabilirler. Herkesin kiracı olacağı bir gelecekte *pleblerin*
mülk edinme hakkının elinden alınmasının gelecekte bir yerde mukadder olduğu kanaatindeyim ve bunun
en önemli şartlarından biri tüm hesapların, insanların elindeki tüm malvarlığının *herkese* açık
olması. Sınıf değiştirme ihtimali olanların kafasına da vergilerle vurarak, *adil ve stabil bir
toplum* oluşturacaklardır. 
