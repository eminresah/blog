---
title: Terekküp 123 
author: Emin Reşah
date:  2020-12-10 18:36:18+0300
expiryDate:
dp: 15123
featured_image: /images/header-08.jpg
---



### 1

Yavaş bir akışkanlık. Akış alışkanlığa dönüşüyor. 

### 2

[Bir müzede insan hücrelerinden üretilmiş yapay et sergilemeye
başlamışlar](https://www.nytimes.com/2020/12/07/arts/design/Ouroboros-Steak-design-museum.html)
Geleceğin *yapay ette* olduğunu söyleyenler var. *Et için hayvanları öldürmeye gerek kalmayacak,
kendimiz üretebileceğiz.*

Bunun bir *margarin propagandasına* dönüşebileceğini düşünüyorum ve muhtemelen ömrüm boyunca 
temel gıdalarım arasında olmayacak. *İnsanlığın* son iki milyon yıldır yaptığı gibi başka hayvanları
öldürerek et yemesinin, metabolik sonuçları belli olmayan yapay malzemeleri tüketmesinden daha
güvenli olduğunu düşünüyorum. 

*Nüfus artışı ve dünya kaynakları* bu yüzyıl içinde bir argüman olmaktan çıkacak. Dünya nüfusu 10
milyarı geçebilir ama 11 milyarı geçmeyecek ve azalacak. Protein kaynaklarının
çeşitlenmesi iyi bir durum ama bunun *yapay* olmasında 20. yüzyılın *tereyağ yemeyin, margarin
yiyin* kokusunu alıyorum. 

Veganlık bugünkü en kuvvetli dinlerden biri. İnsanın bünyesi için neyin doğru, neyin yanlış olduğunu
düşünürken *dininden* uzak durması imkansız. Onun için et hakkındaki propagandanın önemli bir
kısmının bu *dini düşünceden* etkilenmiş olduğunu kabul etmekte fayda var. 


### 3

[How an Apple search engine could compete with Google](https://www.fastcompany.com/90583870/apple-search-engine-google-competition?partner=rss&utm_source=twitter.com&utm_medium=social&utm_campaign=rss+fastcompany&utm_content=rss)

Apple, Google'a rakip olacak bir arama motoru yapıyor. Bunun iş modelinin *arama sonuçlarına uygun
çıkan reklamlar* olmayacağı için başarılı olma ihtimalinin olduğunu söylemiş. Apple'ın sattığı
ürünlerle bu arama motorunu reklamsız güçlendirecek finansmana sahip olduğunu söylüyor. 

Emin değilim. Apple Maps'i iOS cihazlar dışında kullanan yok. Öyle bir servis sunabilirler tabii
ancak Bing'den daha iyi olması zor benim nazarımda. Google kim olduğumuzu *aşırı* takip ediyor ama
bunun getirdiği faydalardan biri de yaptığınız aramaların *kişiye uygun* hale getirilmesi. Apple
bunu yapsa ve *biz bu bilgiyi kimseye satmayacağız* dese de güven sorunu olacak. Kim olduğumu
bilmezse de arama sonuçları o kadar iyi olmayacak. 

### 4

*Cogito cogito ergo cogito sum* demiş Ambrose Bierce.

*Düşündüğümü düşünüyorum o halde varolduğumu düşünüyorum.*

Düşünce mi varlıktan çıkar, varlık mı düşünceden?

*Sum ergo cogito*

### 5

İnsanların geneline davranışımızla özelde davranışımız farklı. İlgisiz ve çoğu zaman taban tabana
zıt bunlar. 

İnsanların geneline *şeker gibi* davranıp, aile içinde nemrudun biri olabilirsiniz. İnsanların
geneline uzak durup, yakınınızdaki kişilere sıcak davranabilirsiniz. Dışarıya bakan profilin
insanların *günlük yüzünü* anlamakta bir faydası yok. 

Bu sebeple *insanın ciğerini bilen ünlü yazarın* bir yandan da bir tacizci olmasında şaşıracak bir
şey yok. Eserlerini yakmıyorum ama kadınlara tacizde bulunduğuna da inanıyorum. 

Sorun kadınların *kadın ruhundan anlayan* adam gördüklerinde *hayallerindeki erkeği* bulduklarını
sanması da olabilir. Adam her köşe başında, her şirkette, her toplulukta rastlanabilecek cinste
sıradan bir tacizci öküz çıkınca hayal kırıklığı daha büyük oluyor tabii. 

### 6

Halo etkisi nedir bilir misin? Güzel insanların iyi, dindar görünümlü insanların ahlaklı, yaşlı
insanların bilge olduğunu düşünmeye yarayan sebeptir. Başını örten bir kadının içki içmesine
veya mini etekli birinin namaz kılmasına şaşırmamız bundandır. 

İnsanları tanıma imkanımız az. Biriyle tanışıyorsun ve sınırlı süren var onu tanımak için. Dışına
bakıyorsun, konuşmasına bakıyorsun, yüzüne bakıyorsun, CV'sine bakıyorsun, bunların hiçbiri aslında
onun nasıl biri olduğunu söylemiyor. Ancak onun *nasıl biri* olduğunu öğrenmek için zaman ve imkan
yok. İnsan kendini bile tanımaz, bütün hayatını evinin çevresinde geçirmiş biri, bu çevreden
çıktığında nasıl davranacağını bilemez. Kendi bilemezse biz de bilemeyiz. 

Hale etkisi bunun için insan zihninin kısa yollarından biri. *Bir fahişenin siyah çarşafla gezmesini
beklemezsiniz, o halde siyah çarşaflılar arasında fahişe yoktur.* Burada *ihtimal hesaplarıyla
ilgili* bir sorun var, $P(fahişe|çarşaf)$ veya $P(çarşaf|fahişe)$ aynı şey değil ama 
uzun uzun tanıyacak zamanımız yok işte. 

Bunun sonu tabii bir yerde kafayı çektikten sonra *polis durdurmasın diye* çarşafa giren veya
*kadınlar daha kolay güvensin diye* dindar görünen adamlara çıkıyor. Evrimsel bir mekanizma bu,
böceğin yaprak taklidi yapıp kuşlardan korunması gibi ama kuşlar da zamanla ayırdetmeyi öğreniyor. 

Zaman içinde *eski haleler* işe yaramaz hale geliyor. Hatta bazıları ters etki üretiyor, *dindar mı,
aman aman, uzak dursun o.*

### 7

{{< youtube qkc4hD3eD9w >}}

[Watch "Kızıl Devrim, Komünizm ve Stalin - Üç Devrim (Rouge) - Olmaz Öyle Saçma Tarih! - Bölüm 11" on YouTube](https://youtu.be/qkc4hD3eD9w)

Bunu seyrederken *Netflix dizisi* Casa de Papel'in  *devrimci* dizi olduğunu öğrendim. Hiç öyle düşünmemiştim. 

Gelecek nereye gidiyor, diye soruyorlar. Sola mı, sağa mı?

Asrımızın en büyük meselesi merkezilik ve yerellik arasında, adı şirket veya devlet olan büyük bürokrasilerle, değerlerini kendi içinde gerçekten yaşayan yerel toplumların mücadelesi olacak. İlkinin avantajları çok fazla ama bir yandan da *insana uygun* bir düzen değil, hayatımızı bir dişlinin çarkı olarak geçirmenin ürettiği yabancılaşmadan çıldırıp saçma sapan ideolojilere kapılıyoruz. 

O sebeple *bürokratik sol* veya *bürokratik sağ* değil, *lokalist sol* veya *lokalist sağ.* Kararları alan ve uygulayan arasındaki zincirin mümkün mertebe kısa olması, kararları alan ve bunlardan etkilenenlerin aynı kişi olması, Ankara'daki bir bürokratın Kars'taki bakkalın hayatına etkisinin azalması gerekiyor. Bunun yolu neyse, mücadele o yolla olacak.      

### 8

[Bir Başkadır](https://www.netflix.com/title/81106900?s=a&trkid=13747225&t=cp) dizisinin ilk
bölümünü seyrettim. Ortada iyi oyunculuk dışında bir şey göremedim. Bunun neresini övüp yereceğiz,
bilemiyorum. 

Dizinin sonundaki *kızın temizliğe gittiği evdeki adamın bilmemnesinin terapist çıkması* biraz
*sık dokunmuş* bir senaryo gibi geldi. Böyle *denk gelişler* gereksiz yere tekrar ederse, *hikaye
değil, masal anlatıyoruz* kıvamına geliyor benim için. 
