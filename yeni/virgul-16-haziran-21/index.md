---
title: Virgül 16 Haziran 
author: Emin Reşah
date:  2021-06-16 09:09:58+0300
dp: 15311
featured_image: /images/header-58.jpg
---


Kolombiya'nın bir köyünde yaşayan hiç tanımadığım birini affetmeme gerek yok,
çünkü hayatımda değil. *Affetmek* ancak hayatındaysa, zihnini hala meşgul
ediyorsa mümkün. İnsan geçmişini değiştiremediği için *zihin meşguliyetini*
azaltmak için affeder. *Seninle düşüncemde artık kavga etmek istemiyorum.*

Birini affetmek *seninle bundan sonra işim olmasını istemiyorum* demek.
Affetmenin ne kadar gerçek olduğunu bilemeyiz zira, her an *affedilmiş* olduğu
düşünülen bir şey yeniden affedilmiş olmaktan çıkabilir. İnsan kendi zihninin
bile hangi defterleri yeniden açacağını bilemez. Bugün kendimi affetmiş
sanıyordum, yarın baktım aslında o kadar da affetmemişim. Affedilmiş olandan
ricamız hayatımızı işgal etmeye çalışmamasıdır. *Ortalıkta görünmezsen ben de
seni düşünmemeye gayret ederim.*

İnsanlar arasında devam eden ilişkilerde gerçek bir affın mevcudiyetine inanmam
zor. *Unutmak* dedikleri ama *gerçekten unutmak*, *bunama ölçüsünde unutmak*
mümkün olabilir. Bir yandan hatırlamaya devam edip, bir yandan *affetmek* ve
bir yandan da aynı hayatı paylaşmak hemen hemen imkansız. 

*Bir sınır çizelim ve herkes o sınırlara uysun* bir af değil. Bu yeni bir
sözleşme. *Eskinin devamı* değil, *sen bana yanlış yaptın ama bunu gelecekle
ilgili planlarıma istinaden görmezden geliyorum* demek. O planlar
gerçekleşmezse, *affın* da *af* olmadığı ortaya çıkacak. 

Affedilmişler ancak ortada olmadıklarında affedilmiş kalıyor.
