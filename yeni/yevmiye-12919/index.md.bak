---
title: "Yevmiye 12919"
date: 2014-12-30 18:40:27 +0200
dp: 12919
draft: true
tags: []
---

Yapılacaklar listesinin en önemli vazifesi kafanda tutmaya çalıştığın
işleri barındırması. Gidecek bir yer bulamayan *evsiz* düşüncelerin
ortada kalıp *iyi düşünceleri* rahatsız etmesini engellemek. Serseri
düşünceler iyi düşüncelere musallat olmasın.

Bir yere yazınca yapılmayışının sebebi belki de yazınca gerçek önemini
kavrıyor olmak. Bir şeyi *yapılacak* listesine yazdığında yapmıyorsan,
zaten yapmanın da pek gerekli olmadığı bir iştir, diyebiliriz
herhalde.

-----

Kafanda devamlı konuşuyorlar. Başağrısı gibi gidip gelen insan
gürültüsü. Dünyanın tüm bürokratları kafamı doldurmuş gibi
hissediyorum.

-----

'Merika'nın fethedilemezliği nasıl fethedilebilir?

-----

İnsanın en önemli *techizatı* kendiyle ilgili fikirleri. Kendini ne
görüyorsun? Kendinle ilgili fikirlerin nedir? Dünyanın merkezinde
misin, kıyısında mısın, odak mısın, ocak mısın, alacaklı mısın, borçlu
musun, büyük müsün, küçük müsün, akıllı mısın, akılsız mısın, nesin?

Kendini ıslah etmek isteyen önce kendini hapsettiği fotoğrafları
yırtmalı herhalde.

Varoluşçuluğu da böyle anlamak eğilimindeyim. *Esse* ve *existe*
arasındaki yapay ayrım yerine, insanın kendine nasıl baktığını yine
kendisinin belirlediğini söylemek daha anlamlı olur. Kendini nasıl
gördüğün, dünyanın seni nasıl gördüğünden bağımsız. Hayatın boyunca
insanların seni anlamadığını ve anlama imkanları olmadığını düşünerek
yaşayabilirsin. Evet.

*Kendini inşa etmek* dediği, gerçekte kendin hakkında istediğin hayali
 kurma hürriyeti. Bu hayallerin ne kadar *gerçek* olduğu ise ayrı bir konu. 





