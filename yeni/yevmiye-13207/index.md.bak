---
title: "Yevmiye 13207"
date: 2015-09-14 19:10:06 +0300
dp: 13207
draft: true
tags: []
---

Canım isterse yazacağım, canım istemezse yazmayacağım kıvamına gelmem
üç ay sürdü. İnsanın yazmakla mükellef olduğunu hissetmesi ve buna
direnmesi kadar zor durum yok.

Dinlediklerimden mi bahsetsem. Bazen insan *kültürün* ne kadar manasız
olduğunu, öğrendiklerinin ne kadar gereksiz olduğunu onlardan
bahsetmeye kalkınca farkediyor. Bütün gün ne yaptın? Aslında hiçbir
şey veya her şey. O kadar uzun vadeli işlerle meşgulüm ki, kimsenin
bunların akıbetini merak edeceğini sanmıyorum. İnsanların hep hayatı
böyle gerçi. Ancak buna alışık olmayan ben, kendimi uzun bir nehrin
geçmeyen manzarasını anlatmayı istememekle malül buldum kendimi.

Değişiklik yapmak lazım tabii. Bazı ufak değişiklikler. Hayatımdaki bu
manasız gidişe nasıl dur diyeceğimi keşfetmeliyim mesela. Manasızlık
insanların karşısında anlatacak bir şeyin olmayışından. Yoksa zevk
almayışımdan değil.

Ancak bu da zor. Çünkü birine anlatıyorsan, *biri için* anlatıyorsun
demektir ve ister istemez bir anlaşılma temennisinden kaynaklanır
bu. Anlaşılma temennisi de insanın kabız yapan yiyeceklerden
biri. Sonunda bu temenni karşılanmaya karşılanmaya insan
ölür. Yazmaktan soğur. Adam o romanları kimsenin okumayacağını
düşünerek nasıl yazmış? Adam dediğim Kafka. Nasıl olmuş da o kadar
dirayetle, yüklemi ve öznesi mevcut cümleler kurabilmiş? Hayran
olduğum Kafka. 

Bende aynı dirayet var mı diye bakıyorum bazen. O kadar uzun soluklu
yazamıyorum. Artık bıktım belki, insanların uğraştığı işleri görüncce,
*benim yerim burası değil* demekten. Benim yerim neresi?  Benim yerim
çocuklarımın yanı. Evet, ancak onların da bir gün bu yazıları bir
tavan arasında bulup, bir kenara atma veya kavurupyakma veya
buharlaştırma, Internet'in izbe bit koridolarlarında buharlaştırma
ihtimali hiç de az değil. O halde neden uğraşıyorsun?

Çok ciddi düşündüğünde hayatın bir manası yok. Fazla ciddi
düşündüğünde zaten Ateist olursun. Fazla ciddi düşünmek o sebeple iyi
değil, çünkü rasyonel baktığında hayatta yapacak hiçbir şey
yoktur. Akıl bizatihi hiçbir yere gitmez, hiçbir şey olmaz. Sadece
verili hedefler, *gönlüne* uygun hedefler varsa, akıl anlam
kazanır. Aklı tek başına rehber yapmaya çalışırsan seni en yakın
uçuruma götürür.

İnsanların ekseriyetinin aklın veya gönlün rehberliğini
bilmediklerini, tek bildiklerinin nefsi bir takım rehberlikler
olduğunu görüyorum. Bunların arasında başkasına hoş görünme ihtiyacı
da var. Nefsin insanı zorlayan kısımlarından en zoru bu. Moda denen
bir şey var mesela, insanların pek çoğu, gerçekten duygularını
okşadığından değil, *eski moda görünmek* korkusundan dolayı takip
ediyor. Moda olsa bok bile yiyecek insan çok, boktan çok korkuyorlar.

O korku insana çıplak kralın elbisesini gösteriyor. İnsanlara yırtık
kot giydiriyorlar. Azıcık, çok değil, bir iki adım geri çekilip
baksan, giydiğinin ne kadar komik olduğunu görürüsün. Bunun *güzel*
olduğunu iddia ediyorlar. İlginç durumlar.

Belki anlamayışımın sebebi bu nehre uzak bir yerde yürümeye
çalışmam. Akışın nereden nereye gittiğini bilmiyorum. Bazen nehirle
kesiiştiğim ve insanların nereye yüzdüklerini gözlediğim oluyor.

Nehir kendi yatağında. Ben kendi yatağımda. 


