---
title: "Virgül 5 Aralık #1"
date: 2018-12-05 17:49:32
dp: 14388
featured_image: "/images/header-56.jpg"
images: ["/images/header-56.jpg"]
published: true
tags: []
---



So what do you believe?

Neye inanıyorsun? Bu soruyu ara ara kendime sorarım, bir zamanlar yıllık olarak
*şunlara inanıyorum, bunlara inanmıyorum* listesi yapardım. İnancın başlı başına
önemli olduğuna dair bir inancım olduğu zamanlar.

Neye inanmıyorsun?

Kelimelerin, insan zihniyle üretilmiş herhangi bir işaretin ve sesin, *gerçeğin*
yerini alamayacağına inanıyorum... Veya *alabileceğine inanmıyorum.* Bu inancımı
kaybettiğimden beri de, işte, hayatın yaşattıklarının *anlamı* olduğuna
inanmıyorum: Çünkü bir defa *işareti* kaybettiğinizde, anlamın kendisi de
kaybolur.

Peki, nasıl oluyor da yaşamaya devam ediyorsun?

İnanmıyor olmak veya sonunda bir yerlere çıkacağına dair umut taşımamak, arada
geçen hikayeleri, aklın ilham ettiklerini, ruhu ve onun emrindeki hayalleri
takip etmeye engel değil. Umutsuzluğum aslında *anlam* konusunda da değil, bu
anlamın *aktarılabilir* olduğu konusunda.

Tabii ki bir şekilde teselli ve anlam mevcut hayatta, bir şekilde insanlar nefes
almaya devam ediyor ve bunun için güç buluyorlar. Ancak bu anlamların zahiri ve
basit olması durumunda *anlamsız*, batıni ve derin olması durumunda *başkalarına
anlatılamaz* olduğuna inanıyorum.

Kendimle çeliştim mi, yok dediğim şeyin var olduğuna ve var dediğimin yok
olduğuna mı inanıyorum?

Hayır, hayır. Bir insanın rüyalarını *bütün his ve telmihleriyle* aktarması ne
kadar mümkün olabilir? Hayat da biraz ayrıntılı ve *uzun* bir rüyaya benziyor,
biraz farklı tabii, *sadece bir rüya* değil, daha net çizgileri var, rüyalarda
bir anda her şey değişebiliyor, bir baykuş kocaman evleri yıkarken, sonra bir
köşeye tüneyip, gözden kaybolabiliyor, bir balina uçabiliyor, kuşlar
konuşabiliyor ve *ben* hissi çoğunda kayıp...

Bununla beraber bir rüyalarımızı da ancak *dünyada* olduğu kadarıyla, dünyaya
nispetle anlatabiliyoruz: Zamanında rüyada gördüğüm bir canlıyı, dinozor ve
horoz arası bir canlıyı tam olarak asla anlatamadım mesela, gözlerinin rengini
hatırlıyorum ama *kırmızı* demekten başka çarem yok... *Ateş gibi kırmızı.*

Bunun gibi, hayatın *anlamları* da içimizde, sadece. Anlatmaya kalkınca, ortaya
çıkan lafları sadece karşı tarafın *anlamı* kadar anlatabiliyoruz. Hayatında
sadece hesap makinesi görmüş ama bilgisayar görmemiş birine, bilgisayarın *büyük
bir hesap makinesi* geldiği gibi, hayatında *anlamımıza* yaklaşmamış birine de
sadece kendi *anlamı* açısından bir şeyler anlatabiliyoruz. Onun için insanların
çoğunun birbirine bakışı *yukarıdan.* Birbirimizi, neden yaşamaya çalıştığımızı,
derdimizin ne olduğunu anlamıyoruz. Hayata sadece *para* ve *başarı* açısından
bakan biri, mesela, hayatında bunlara önem vermeyen birine göre hayli *aptal*
olabiliyor, hayatını *aşk* aramakla geçirmiş biri için, bununla ilgilenmeyen ve
sadece hayatını idame ettirecek bir *arkadaş* arayanlar hayli sıkıcı
gelebiliyor, ilh.

O halde, anlam insanların içinde olsa bile, bunları paylaşmalarını bekleyemeyiz.
Zaten sorsak da bize yanıltıcı cevaplar vereceklerdir, herkesin kabul
edebileceği, diyelim dini veya genel geçer kabul görmüş, *makbul iyilikleri*
anlatacaklardır: Allah için yaşıyorum / çocuklarım için yaşıyorum / başarı için
yaşıyorum...

Başkalarının ne için yaşadığını anlamak için aşağı yukarı benzer bir amaç için
yaşamak lazım.

Bu durumda bile, insanların birbirini anlaması imkansız. Dini *edebiyat*
konusunda nispeten bilgili biri olarak mesela nasıl *Allah'tan başka bütün
gayelerin batıl* olduğunu anlatabilirim, ancak bu, gerçekten bu gayelerin batıl
olduğuna inandığımı göstermez. Pek çok *din adamının* da aynı şekilde *edebiyat*
üretebildiğini, ancak yaşama gayelerinin hiç de bu sözler olmadığını, daha çok
*bu sözleri insanlara anlatmak ve onların şuurlarına etki etmek* olduğuna
inanırım. Gerçek sebepler daha basittir, daha basit olduğu için *herşeyi olan
insanların* mutsuz olduğuna ve *hiçbir şeyi olmayan insanların* mutlu
olabildiğine şahit oluruz.

Anlamın *yokluğu* dediğim de bu, subjektif anlamlar olabilir, hayatı yaşamaya
sebep olan, sabahları yataktan kalkınca insanın kendini *anlamlı* hissetmesine
sebep olan, çoğu manasız, belki *tekdüze* anlamlar olabilir ancak kimsenin
elinde *hepimiz bunun için yaşayalım* diyecek bir anlam yok.

Çağımızın asıl sıkıntısı da bu, postmodernizm dedikleri de bundan kaynaklı olsa
gerek. Çünkü modernizm'in *gelişelim, güzelleşelim, ilerleyelim* fikrine
*değiyor mu?* diye baktığımızda, *hayır* diyoruz: *Her şey izafi ve o sebeple
hepimizi birleştiren bir amaç imkansız.*

Bu iklimde bana *inanç* ve *inançsızlık* hakkında sorular geliyor: Artık sadece
neye inanmadığımı açıklıyorum ama bu bende eskiden olmayan bir tembelliğe sebep
oldu, neye inandığımın o kadar da farkında değilim. Çünkü tam olarak üzerine
bastığımda, ağırlığımın tamamını *zemine* verdiğimde, çökmeyeceğine inandığım
bir *felsefem* yok. *Hepimiz boşluktan aşağı düşüyoruz ve üzerine düşeceğimiz
bir zemin yok* diyen bir Taoist deyişi var, ona benzer bir durum, *boşlukta
akarken elimdeki çakıltaşlarıyla oynuyorum.*


