Title: Güç Arzusunun Çelişkisi 
Author: Emin Reşah
Date:  2018-02-11 15:06:06
Dp: 14090
Status: published
Image: /img/header-77.jpg

*Güçlü olmamız gerek* diyen birini gördüğümde kendime soruyorum: Güçlü olmanın
önündeki engel tam da güçlü olmaya duyduğun bu arzu olabilir mi? 

Savaşın ortasından geçiyoruz. Bu savaşın iteklendiğimiz, mecbur kaldığımız bir
savaş olduğu konusunda kamuyla aynı fikirdeyim. Bununla beraber milliyetçilikten
kaynaklanan güç arzusunun, kendiyle çelişen bir tarafı olduğunu da görüyorum. 

Şundan dolayı: *Güçlülük* dediğimiz, miladın 21. yüzyılında *sadece biz* diyerek
sahip olabileceğiniz bir durum değil. ABD için de değil, Avrupa devletleri için
de değil, bizim için de değil. Milliyetçiliği güçlendirdiğimizde ortaya çıkan
dışlamacılık, devamlı bir savaşın, *Türk'ün Türk'ten başka dostu yok* kafasının
bitmeyen iktidarı demek. Türk'ün Türk'ten başka dostu yoksa, ya Türk tüm dünyaya
hakim olacak, ya da yok olacak demektir. İnşallah gerekmez ama bahse girsem
hangi seçeneği tercih edeceğimi biliyorum.

Böyle bir *siz hepiniz, Türk tek* psikolojisi, bizi hem dıştan, hem içten
zayıflatacak amillerin başında geliyor. Kararlarımızı daimi bir savaş için
aldığımızda, hedefimizi buna göre belirlersek, muhtemelen amaçladığımız savaşa
*kavuşuruz.* Bununla beraber o savaşın sonucu nasıl olur, hedeflediğimize mi,
tam tersine mi hizmet eder? Romantik şiirler ve hamaset için *faydalı* olabilir
ama *Türklük* adına faydası mı olur, zararı mı?

Cevapları aslında biliyoruz. 
