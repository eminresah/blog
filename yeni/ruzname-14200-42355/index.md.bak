---
title: "Ruzname 31 Mayıs"
date: 2018-06-01 04:43:10
dp: 14200
featured_image: "/images/header-103.jpg"
images: ["/images/header-103.jpg"]
published: true
tags: []
---



Sinoloji mi okusam diye düşünmeye başladım. Boşluk. Bir süre *sırf inattan* para
getiren herhangi bir iş yapmak istemiyorum, ya açık kaynak yazılımcı olayım, ya
yazarlık yapayım, buradaki yazıları kitaplaştırıp dağıtayım, ya da böyle
kimsenin uğraşmaya gözünün yemediği işlerle meşgul olayım? Belki memleketi
terketmem gerekir, belki gerekmez ama her şey belli oluncaya kadar büyük bir
meşgale lazım. 

Af çıkmışken şu son adımı kalmış doktorayı bitireyim dedim, sonra Antifragile
*dinlemeye* başladım ve hahaha, Nassem Taleb'le aynı şeyleri düşünüyoruz
akademisyenler hakkında. Benim buradaki herhangi bir yazım bile muhtemelen
ortalama bir doktora tezinden fazla okunuyor. Gerçi ortalama bir akademik
çalışmaya göre doktora konularım fena değildi ama o çalışmayı somutlaştırmaya
çalışmak herhalde daha uygun olacak.

Doktoradan neden vazgeçtiğimi soranlara *Taleb amcam öyle dedi* derim artık. 

------

Dışarıdan çiçek kokusu geliyor. 

Çiçek kokusunda erotik bir şey var, çiçeğin doğurganlığı. Derler ki, insanı
diğer hayvanlardan ayıran ilk *faziletlerden* biri, çiçekleri yemek için değil
de, renkleri ve kokuları için sevmek olmuştur. Mağara adamları bile karılarına
çiçek veriyormuş, öyle diyorlar. 

Ben hala evrimimin bu kısmında zorluk yaşıyorum. İçimdeki maymun, sevdiğine
yenebilir bir şeyi vermeyi tercih ediyor, zor da olsa öğrenmiştim ama artık aslıma
dönsem ve çiçekleri dalında sevsem daha iyi olur.

--------

İnsanları tanıdıkça --veyahut *yaşlandıkça*-- onları (insanları) *malzeme* gören
fikirlerin, onları *özne* yapmaya çalışanlardan daha makul olduğunu düşünmeye
başladım. Daha doğrusu, insanların *aklına* veya *vicdanına* güvenerek bir şey
yapmaktansa, onların *hayvani insiyaklarına* *güvenmenin* daha doğru bir yol
olduğunu.

Neden?

Çoğunluğu derin bir uykuda. Hayal uykusu. Kendini *uyanmış* sayanların bile
derin uykusu. İnsanların kendini tanıması zor, ayrıca bunu istemiyorlar: Onlara
kendilerini tanıtmaya çalışırsanız, kötü oluyorsunuz, çünkü gördükleri hoşlarına
gitmiyor.

Hepimiz kendimiz için çok kıymetliyiz, zira başka kimsemiz yok. Kainatın bize
vermesini istediğimiz, *hikayelerimize* veya içinde yüzdüğümüz *hipnoza* uygun
bir hayat. Bunu farkeden kişiler, insanları *uyandırmaya* değil, uykularını
lehlerine kullanmaya çalışıyor. 

*Uyandırıp da düşman olacağıma, uykuda dost olayım.* 

Karakterime uygun olmadığını biliyorum: İnanmadığım hikayeleri insanlara
anlatmak için kendimi ikna etmenin bir bedeli var, kendimden uzaklaşmak.
İnsanların *uyku dili* olduğunu kabul edip, onları iyiliğe yönelteceğini
düşündüğüm kadarını konuşmaya çalışıyorum ama içimden bildiğiniz gibi değil,
bildiğiniz gibi değil, diyerek. 

