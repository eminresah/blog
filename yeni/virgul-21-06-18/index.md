---
title: Virgül 18 Haziran 
author: Emin Reşah
date:  2021-06-18 04:52:53+0300
dp: 15313
featured_image: /images/header-113.jpg
---


[Başkasını affetmek](/yeni/virgul-16-haziran-21/) ancak *bundan sonra hayatı
paylaşmamakla* mümkünse, insanın kendini başkalarından daha zor affetmesi de
makul. Kendimizle aynı hayatı paylaşmadan edemiyoruz. 

Kendimizi affetmek tam olarak mümkün değil zaten. Yeni sınırlar çizebiliriz.
Yeni kararlar alırız, bunların bir kısmı kendimize daha çok vazife yükler,
kimisi daha şefkatli yaklaşmayı hedefler ama neticede kendimizle daima bir
*yeni bir ilişki* peşindeyizdir. Bu ilişki *o zaman öyle gerekti ama şimdi öyle
davranmayacağım* kararı içerebilir ama bu da gerçek bir af değildir, yeni bir
sözleşmedir. 

Kendime *buyurgan* davranırsam, kendime yaptığım sözleşmelerden de sıkıldığımı
farkediyorum. Kendini affetmek *zorundasın*, (veya başarılı olmak *zorundasın*
veya şu şekilde yaşamak *zorundasın*) kabilinden kararlarım ters tepiyor.
Kendim yine kendime, kendimin böyle olmadığını göstermek için uğraşmaya
başlıyor. Belki kararları başkalarına anlatmanın bir faydası budur. O zaman
kendimle değil, başkalarıyla rekabet ediyorum. Kendim ve kendim birbirimize
düşmek yerine, ortak bir hedefe, *başkalarına karşı başarılı olmaya*
odaklanıyoruz. 

Ortada *başkası* olmazsa, kendimi meydana getiren *kendicikler* orada
olduklarını göstermek istiyor. *Kendicikler* de duyulmak ister, herkes gibi,
tembellik etmek isteyen *kendicik* de kendine göre haklıdır, çalışmak isteyen
de, *başkalarına hoş görünmek* isteyen kendicik de haklıdır, başkalarını
umursamayan da. İnsanın içinde bunun gibi pek çok ufak *kendicik* yarışır ve
eğer *görülmediklerini* hissederlerse, görülmeye çalışırlar. Tembelliği
iradeyle bir süre bastırabilirsiniz ama iş hayatında *çözdüğünüz* bu tembellik,
başka alanlarda karşınıza çıkacaktır. 

O halde bu *kendiciklerle* sözleşme yapmaya çalışırken, onları dinlemeye
çalışmak lazım. *Tembel olmamalıyım* değil de, *neden tembelim* diye bir sormak
mesela. *Bu sefer öyle davranmayacağım* diye tepeden bir karar değil de, *o
zaman neden öyle davranmıştım* diye bir soru. *Bunu yapmalıyım* değil de,
*neden yapmak istemiyorum?* 

Böyle devam edince belki o *kendiciklerin* de söyleyecekleri bir şeyler
olduğunu keşfederiz. *Bu sınava bu kadar çalışmanın uzun vadede hiçbir anlamı
olacağına inanmıyorum* diyordur mesela, *100 alıp ne yapacaksın?* diyordur, *bu
okulda öğrendiklerini hayat boyu yapmak zorunda kalmak istemiyorum* diyordur,
*başarılı olursam sorumluluklarım artacak, bunu istemiyorum* diyordur.
Tembellik de çok mantıklı olabilir, onun anlattıklarını dinlediğimizde sabahtan
akşama *başarılı olmalıyım* diyeninki kadar *mantıklı* olabildiğini keşfederiz.
Asıl önemlisi de onu dinlediğimizde sesinin daha az çıkacak olması ve duyulmuş
olmanın güveniyle bizi rahat bırakmasıdır. Tembelliğine hakkını veren
insanların daha kolay çalışması da bundan olmalı. 

Hayat boyu kendimle yeni sözleşmeler yapmaya, yeni kararlar alıp, bunları
uygulamaya çalıştım. Bunların çoğunu yapamadım, olmak istediklerimin çoğu yarım
kaldı. Geriye dönüp kendimi tamamen affetmem de mümkün değil, çünkü alnımın
çizgileri gibi geçmiş de silinip gitmiyor. Bununla beraber sabahlara kadar
*pişmanlık* duygusuyla dolu da değilim, hatta pişmanlık hiç hissettiğim bir
duygu değil çünkü hayatın eninde sonunda zaten bu *kendiciklerin* kendini
göstermesine vesile olacağını düşünüyorum.  *Kendiciklerimin* elinden tutup
kaldırsam, onlara *tamam, sizin varlığınızı kabul ediyorum, siz de yüksek egom,
başarılı olma isteğim veya ahlakçılığım kadar bendensiniz* desem, onların da
beni daha rahat bırakacağını tahmin ediyorum. Kendini gözetmek ve kendini
bilmek çoğu zaman bu bastırmaya çalıştığımız taraflarımızı duymak demek.
Kendimi bilmek için kendiciklerimle ilgilenmem gerek. 


