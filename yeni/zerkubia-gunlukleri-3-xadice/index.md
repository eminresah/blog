---
title: Zerkubia Günlükleri - 3 - (Xadice)
author: Emin Reşah
description: 
date:  2021-01-01 14:33:24+0300
expiryDate: 
publishDate: 
lastmod: 
dp: 15145
draft: true
featured_image: /images/header-72.jpg
images: 
type: 
layout: 
markup: md
weight: 
---



(Xadice) köpüklü kahvesinden ekşi bir yudum daha aldığında kafeinin aşırı geldiğini sızlayan
dişinden anladı. Bırakması
dişinden anladı. Bırakması
gereken noktayı geçmişti. Önündeki ekrana biraz daha dikkatle baktı ama boynundan başının arkasına
doğru uzanan ağrıyı hissetmeye başlamıştı. *Gereksiz bir geceydi, yatıp uyumalıydım* dedi kendi
kendine. 

Suçluluk iyi bir arkadaş değildir. Kahvesinden bir yudum daha almasını söyledi. Sabah olmuş
görünüyor, geceyi bu sahte dünyaları anlamaya çalışarak geçirdiğime inanamıyorum. Söylenmek iyi
geliyordu. Kendi kendine biraz daha söylendi. *Hepsi sahte bunların, bütün hayatlar sahte,
hayatlarımız.*

O esnada *evdeşinin* uyanma seslerini duydu. İki odalı robot evlerinin diğer odasından gelen bir
ses. -- Namazı kıldın mı? -- Hayır, henüz değil. -- Cemaat olalım hadi dedi (R). -- Abdest
alayım diye seslendi. Yatak odalarının bir köşesine geçti, yerden bir tabure, karşısından bir musluk
çıktı. Abdest aldı. Kocası kamet getirmeye başlamıştı. Arkasında durdu. Secdede zonklayan başı biraz
daha zonkladı. 

Namazdan sonra hemen kalktılar. -- Kahvaltı var mı dedi (R). -- Kahve içtim sadece. -- Tost
yesem olur mu -- Olur bence. 

Mutfak robotuna kahvaltı hazırlamasını istedi. -- Ben de seninle yerim dedi (Xadice). Kahvaltıyı
sessizce yaptılar. -- Gece neden uyumadın? diye soracak oldu adam, (Xadice)nin bakışlarından sesi
incelerek. Akşam kavga etmişlerdi ve (R) de bu yüzden uyumadığını düşünüyordu. (Xadice) cevap
vermedi, öyle düşünmeye devam etsin. 

Aralarındaki soğukluk fırtına getirecek kadar güçlü değildi. -- Bugün ne yapacaksın? -- Kendimi
dinleyeceğim biraz, geceden başım ağrıyor. Belki uyurum. -- Neden benim yanımda yatmadın? -- Bu
konuyu konuşmasak olur mu şimdi? dedi (Xadice). Psikolog randevusu aldım, belki ona giderim. 

-- Saatini de çıkarmışsın dedi (R). Sanırım takip edilmek istemiyorsun. 

-- Uyumam için çok dırdır ediyordu, çıkardım. 

Adam (Xadice)den ne yapacağını sormasını bekliyordu ama (Xadice) sormadı. Bu sefer ayrılmaya karar
vermiş miydi acaba? *Bir şey yapmadım, dinimizin emri, jûmremizin izinleri bunlar* demişti dün ona.
Jûmrenin fakihlerinden (Hakkani) efendiye sormuş, *evlenirken ettiğim bazı yeminleri tutmasam ne
olur?* demişti. *Nasıl yeminler?* demişti (Hakkani) efendi. *Teaddüd konusunda efendim* demişti yüzü
kızararak. *Allah'ın verdiği izni kendi yemininle sınırlayamazsın* demişti *ama yemin ettiğin için
kefaret ödemen gerekir.* Kefaretin de kırk kurban olduğunu söylemişti. Kurbanları henüz kesmemişti
ama *evlenmek için kefareti ödemene gerek yok* demişti (Hakkani) efendi. 

Dün bunu konuşmaya çalışmıştı (Xadice) ile. (Xadice) de bu konuşmanın nereye gittiğini farkettiği
andan itibaren susmuş, *yani evlenirken ettiğin yeminlerin bir önemi yok, öyle mi?* demişti.
*Öyleymiş* dedikten sonra konuşmamışlardı. 

(Xadice) gece boyu farklı jûmrelerin bu konudaki düşüncelerini araştırmıştı. Yemin ne kadar
bağlayıcıdır? *Ama beni aldatmış oluyor* Kendi jûmresinin bu konuda hep erkeklerden yana tavır
alacağını biliyordu ama (R)un da *onlardan biri* olduğunu tahmin etmemişti. *Allah'ın verdiği
izni kendi yemininle sınırlayamazsın.*


*Sonunda hepsi aynı yere çıkıyor* diye düşündü. Müslüman kadınsan ve jûmren de müslüman olduğunu
iddia ediyorsa, ikinci sınıfsın. Başka bir yolu olmadığını düşünmeye başlamıştı. Jûmre
değiştirmeliyim, dindar olmayan müslümanlar jûmresi bulmalıyım. Jûmreler veritabanını
kullanabilirim, hepsinin kanunları yazıyor. 

(Xadice) bir sosyoloji ve antropoloji öğretmeniydi. Cuma günleri okul tatil olduğu için bugünü
kendine ayırmayı düşünürdü ama akşamki kavga sinemayla ilgili planlarını iptal etmesine sebep
olmuştu. Çıkarıp bir kenara bıraktığı saatini taktı. *Mesajın var* dedi saat, psikolog ikide
görebilirmiş seni. 

Bu sefer jûmre psikoloğuna değil, dışarıdan birine gitmeye karar vermişti. Bir erkeğe. (R)e
sorsa izin vermezdi, (Nurr) hanıma neden gitmediğini sorardı. Sonra bir tartışma daha. Kadının her
şeye dini çözüm bulmaya çalışmasından, bütün meseleleri izah ederken ahireti hatırlatmaya
çalışmasından sıkılmıştı. *Jûmre değiştirmeliyim* diye arada aklına gelen düşünceleri daha çok
ciddiye alıyordu. 

Saatine *iki saat uyusam yetişir miyim* diye sordu. *Üç saat uyuyabilirsin* dedi saati. Gecenin
yorgunluğu kendini göstermişti. Yatağa gitti, *çarşafların değişmesini istiyorum* dedi. Yatak
kendini soydu, yeni bir çarşaf giydi. Eskileri *Kıyafet Merkezine* gönderildi. *Beni uyandırmak için
amfemil kullanabilirsin* dedi saate. *Gerekli olursa kullanırım* dedi saat. 

Huzursuz uykusunda gördüğü rüyalarda hep aynı tema vardı. Kayboluyor ve tanımadığı birini arıyordu.
İlk rüyasında bir Budist tapınağının kapısının önünde bir tabut buldu. Kendi tabutuymuş bu ve
onu bu tapınaktan gömeceklermiş. İkinci rüyasında bir büyücünün şatosunda kendini iyi edecek iksiri
aradı. Bu iksirin olduğu kap bir dondurma kabına dönüştü, sonra bütün hayatının bir kar küresinden
seyredildiğini gördü. Evinin önünde bir çocuk vardı ve çocuk eve girmek istemiyordu. Üçüncü rüyada
annesinden kalan dolmakalemiyle yerde bir robota yollar çiziyor, sonunda robotun bütün dünyasını
kapladığını görüyordu. Robotu durdurmaya çalışırken bir hamile olduğunu görüyor, hemşireler kundağa
sarılmış suşi getiriyorlardı. *Bunu doğurdun.*

Uyandıracak kadar sıkıntılı değilse de, uykusundaki dinlenmeyi de alıp götüren rüyalardı bunlar.
Hayat gibi. Bir rüya olduğunu bildiğiniz, bundan dolayı sıkıldığınız ancak uyanacak kadar da
cesaretinizin olmadığı rüyalar. 

Saati titrediğinde uyandı. *İlaç verdin mi* dedi. *Hayır* dedi saat. Banyo köşesine gitti, kapanan
kabinde önce kendini sıcak buhara boğdu. Ciğerlerine ve stresine iyi geldiğini keşfetmişti. Sonra
sıcak bir duş aldı. Saati *namaz için çıkmalısın* dediğinde saat 12:30 olmuştu. *Birazdan cuma
namazı başlar.*

Saat bir araç çağırmıştı. *Yürüsem olmaz mı* dedi. *Yetişemezsin* dedi saati. Araca bindi. Kendini
mescidin kapısında bulduğunda yol boyu ne düşündüğünü sordu kendine, cevap veremedi. Kafası donmuş,
dili tutulmuş gibiydi. 

Caminin kapısından girip üst kattaki asansörle kadınlar mahfiline çıkarken *onu* gördü. (R)le dün kavga
etmesine sebep olan kadın. 

Kendisinden genç görünüyor. *Demek beni senin için terkedecek.*  Yanında biri vardı, yaklaştı. Onu
görünce kadının paniklediğini hissetti. *Burada ne arıyorsun sen küçük pislik* diye bağırmak geçti
içinden. -- Demek kocamı elimden alan kadın sensin dedi. Kadın panikle -- Hayır, hayır derken
kadının suratına tükürdü. Ortalık bir anda karıştı, arkadaşı kadına vurmaya başladı. Diğer kadınlar
yerlerinden kalkıp ikisini ayırmaya çalıştılar. (Xadice) en son ne dediğini hatırlamıyordu ama
tanıdık bir iki kişi koluna girip camiden çıkarırken hala içeriye doğru *küçük orospuu* diye
bağırdığını hatırlıyordu. Yanındakilerden biri ona küçük beyaz bir kapsül verdi, *tamam, şimdi sakinleş.*
(Xadice) hapı yuttu. Bir robot ambulans geldi. Saati kavgayı tespit edip çağırmıştı. İki güvenlik
görevlisi de yanlarına geldi. Arkadaşları onlarla konuşurken caminin avlusundaki banklara yatıp
ağlamaya başladı. Ezan okunacaktı. Tekrar içeri girmek istemiyordu. *Ben bir daha burada namaz
kılmak istemiyorum* diye söylendi. Saatine *bana bir araç çağır* dedi, *eve dönelim.*

Tek kişilik araba geldiğinde ezan da okunmaya başlamıştı. Yanındakilere iyi olduğunu söyleyerek
bindi. Onların da namazlarına mani olmayayım. 

Eve döndüğünde yatağına uzandı. (R) birazdan camiden çıkar ve o şıllık ona her şeyi anlatır.
Artık bu evden ayrılmalıyım. Bu ev onların da evi olmamalı. Benim de evim olmamalı. Kendimi
bırakmamalıyım. 

Evin yarısı (Xadice)ye aitti ve evdeki hissesini hemen satabilirdi. *Ucuza satarsam hemen alırlar*
diye düşündü. *Jûmreden de ayrılırım. Liberal bir jûmreye geçerim. Beni olduğum gibi kabul edecek
bir yer.* 

Bunları düşünüp evden nasıl kurtulacağını planlarken saati kapıda biri olduğunu haber verdi. *Kim?*
*Toplum Polisi* -- O minik fahişe beni şikayet mi etmiş? -- Kapıda polis var, sadece bunu biliyoruz. 

Üstünü başını topladı, kapıya çıktı. İki kadın polis gelmişti. Kimliklerini gösterdiler. -- Ne için
geldiğimizi biliyor olmalısınız, ifadenizi alacaktık dedi kumral olan. Diğeri daha esmerdi. 

-- Tabii, tabii, gelin dedi (Xadice)

-- Bugün jûmre toplantı merkezinde bir olay olmuş dedi esmer olan. 

-- Evet. Tatsız bir şey oldu. 

Polisler ellerindeki hologram cihazını açtılar. Az önceki kavgayı bu sefer üç boyutlu olarak
izlediler. (Xadice) olanların şokunu henüz atlatamadan bununla tekrar karşılaşmayı ummuyordu. --
Şikayet konusu nedir diyebildi sadece. 

-- Hakaret ve şiddet. Hakaret kısmına jumre mahkemesi bakacak, sanırım aranızda başka bir husus
varmış. Kavgaya da Sekizinci Adliye Dairesi. 

-- Robot hakimler mi?

-- Evet. Kavgayı çözümleme konusunda hayli iyilerdir. Her yumruğun şiddetine göre ayrı ceza
veriyorlar artık. Kumral olan işini zevkle yapıyordu. 

-- Anladım dedi (Xadice). Ne zaman gitmeliyim. 

-- Bugün giderseniz ceza indirimi alabilirsiniz. Hatta beraber gidebiliriz. Jûmre mahkemesini bilmiyoruz,
onun takvimi farklı olabiliyor. 

-- Beraber gidelim o zaman ama benim sakinleşmem lazım dedi (Xadice)

---

Polisler birbirine baktı. Diğeri onay verince kumral olanı *sizi sakinleştirir* deyip bir bant çıkardı.
*Kullanmanız jûmreye uygun mu bilmiyorum ama* diye ekledi. *Uygun, uygun* dedi (Xadice). Bandı alıp
bileğinin içine yapıştırdı. Bant az sonra etkisini gösterdiğinde gün içinde olanların ne kadar
anlamsız gelmeye başladığını farketti. Neden bu bantlardan kullanmıyordu acaba. 

Polisler robot bir araç daha çağırdı. Kendi araçlarında yer yoktu. (Xadice)ye *herhalde adresi
biliyorsunuz* dedi. *Sekizince Adliye Dairesi* dedi kendi kendine konuşurmuş gibi. *Evet, biz de
geleceğiz ve sizin işbirliği yaptığınızı söyleyeceğiz.*

Polisler kendi araçlarına bindi. (Xadice) de diğerinin koltuğuna oturdu. Polisler adresi araca da
vermişlerdi. Kendini koltuğa bıraktı. İlk defa robot hakimler tarafından yargılanacaktı. *Şiddet ve
hakaret.* Nasıl olduklarını duymuşlardı. Bazı zamanlar sanıklar yalan söylemesin diye beyin dalgalarına
bakıyorlardı. *Onların karşısına çıktıysan sakin ol ve olay onların yanında olmuş, zaten görmüşler
gibi anlat* demişti bir arkadaşı. 

Polis aracı mahkeme binasının içine girdi. Girişinde silahlı dronların uçtuğu bir binaydı burası.
(Zerkubia Sekizinci Adliye Dairesi) yazısına dikkatle baktı. Kendi aracı da polislerin girdiği
kapıdan girdi. İçerisi uzay terminallerine benziyordu. Çok insan ve insanlardan daha çok robot
vardı. *Bu kadar suç işleniyor mu* diye düşündü. 

Polisler yanına geldi. *Şu kapıdan gidelim* dediler elleriyle uzaktaki bir kapıyı gösterip. (Xadice)
onlarla beraber oraya doğru yürüdü. *Bu sakinleştirici iyi geldi* dedi kumral olana bakıp. Polis
gülümsedi. *Hayli kuvvetli bir sakinleştirici bu. Duruşmadan önce uyarıcı vermeleri gerekecek.* 

Onsekiz numaralı mahkeme salonu hayli yüksek tavanlı bir binaydı. Arka planda dokuz sütun, her
sütunun önünde bir robot vardı. Robotlar en az üç metre boyundaydı. Her şey insanların nerede
oldukları aklından çıkmasın diye yapılmış gibiydi. Cam bir kürsünün önüne geldi. 

Ortadaki robot sakin bir sesle -- (Divran Xadice) sen misin? dedi. -- Evet, benim dedi (Xadice). --
Sana sakinleştirici vermişler, gelmek istemedin mi? -- Olaydan dolayı kendimi iyi hissetmiyordum,
kendi isteğimle geldim. Arkadaki polislere baktı. Onları işaret edip, -- bunu söylemek için geldiler
dedi. 

Robot hakimlerin sağdan üçüncü -- Muayene edelim uyarıcı verelim dedi. İnsansı robotlardan biri
yanına geldi. Bileğine ışıklar yanan bir bileklik taktı. Hakimlerden biri polislere doğru --
işbirliği yaptığını onaylıyor musunuz? dedi. -- Onaylıyoruz efendim dedi polis. -- Olayın
görüntüleri geldi dedi başka biri. Hepsi sanki düşünüyormuş gibi göründüler. Işıklı bileklik
takıldıktan sonra (Xadice) kendinde bir enerji hissetti. Hala sakindi ama uyuyacak gibi değildi. 

-- İnvasif yargılamayı oylamaya sunuyorum dedi ortadaki. Robotların yedisinden kırmızı, ikisinden
yeşil ışık çıktı. -- İnvasif yargılamaya gerek olmadığını kabul ettik dedi bu sef

----

İnvasif yargılama dedikleri beyin sinyallerini kontrol ederek yapılan yargılamaydı sanırım. İnsan
haklarına aykırı bulunduğu için sadece *çok ciddi* durumlarda kullanıyorlardı. 

Neden 9 hakim vardı acaba? Tek birinin de aynı işi yapabilmesi beklenirdi. Neticede arkadan
birbirlerine kabloyla bağlı gibiydiler. Bir kürsünün önünde dokuz robot görününce insanların
*adalete* inançları daha fazla olmalıydı. Birbirleriyle konuşmalarının da sebebi buydu. Robotlar
normalde bizim saniyede 40 bitlik iletişimimizin milyarlarca katı hızla iletişim kurabiliyorlardı.
Bizi çok aptal buluyor olmalıydılar. 

-- Olayın öncesiyle ilgili yapacağın bir açıklama var mı? Bu sağdan ikinci robottan gelmişti. Kadına
benziyordu biraz. İnsan olsaydı kadın olurdu. 

-- Bu olay planlı bir şey değildi ancak bu kavga ettiğimiz kadının kocamla ilişkisi var. Onunla
evlenecek. (Xadice) kendi sakinliğine şaşmıştı. 

-- Jûmre yasalarına uygun mu bu ilişki? Bu soru başka bir robottan gelmişti. 

-- Uygun. Bizde erkekler için çok eşlilik var. 

-- O halde bu hafifletici bir sebep olmamalı dedi aynı robot. Oylamaya sunalım. 

Yine bir kaç saniye beklediler ve biri hariç kırmızı ışıklar gördü. Kadına benzettiği robot kendi
lehine oy kullanmıştı. 

-- Hafifletici bir sebep olmadığına karar verdik. Jûmre mahkemesinde bahsettiğin sebepleri
anlatırsın. Bu olayda ortak toplanma alanında bir başka insana saldırdığın ve üç yumruk attığın,
bunlardan ikisinin (Deedah Deur)a dokunduğu, kalıcı hasar bırakmadığı görüldü. Bağırırken söylediğin
*adi orospu* ve *şırfıntı* sözleri hakaret kapsamında olduğu için bunlar da cezalandırıldı. Daha
önce bir suça karışmadığın, sağlık kayıtların iyi olduğu, sosyal puanın yüksek olduğu ve olayın
hemen ertesinde geldiğin ve işbirliği yaptığın için mecburi psikolojik değerlendirme ve 3600 Sester
para cezasına ve 2000 Sester tazminata mahkum edildin. Gerekçeli karar postana gönderildi. İtiraz
hakkın ve insan mahkemesinde yargılanma talebin için bir hafta süren var. Söylemek istediğin bir şey var mı?

Para cezası neyse de o kadına para ödemek çok zor gelmişti. 

-- Hayır. Teşekkür ederim demekle yetindi. 

Kadına benzeyen robot çıkabilirsin dedi. Araçlar seni aldıkları yere bırakacaklar. Ceza ve tazminatı
bir ay içinde ödeyebilirsin. 

Polislerle beraber çıktılar. Kumral olan *kararın analizini gönderiyorlar, kısa sürüyor ama aslında
olaydaki en ufak ayrıntıları bile değerlendiriyorlar* dedi. (Xadice) *demek sadece iki yumruk değdi
ha* diye düşünüyordu o sıra. *Doğrudur* demekle yetindi. 

Geldiği araca benzeyen bir araca bindi. Polisler araca evin adresini söyledi. Giderken tüm bu olayı
(R)e nasıl anlatacağını düşünüyordu. Anlattığında tepkisi ne olacaktı ve terketmeye karar
verirse nasıl başa çıkacaktı. İki aylık maaşını ceza ve tazminata ödeyecekti. Yeni bir ev bulup
ayrılabilirdi ama okuldan da ayrılması gerekirdi. Okuldan ayrılırsa iş bulması zordu, sosyoloji ve
insan bilimleri öğretmenliğini talep eden fazla kimse yoktu. 

--- 

Yol bunları düşünürken geçip gitti. Eve geldiğini araç kendisiyle konuşmaya başlayınca farketti.
(R) eve gelmiş olmalıydı. Kapı açılıp kendini içeri aldığında karşısında duruyordu. Yüzü asık
değildi. Belki henüz duymamıştı. 

-- Söyledi mi? dedi. 

(R) tereddüt eder gibi oldu. Bilmezden gelip ağzından bir şeyler duymak isteyecekti herhalde. --
Duymaman mümkün mü? dedi sinirle gülerek. -- Hadi git de sevgilini yatıştır. 

-- Jûmre hakimi aradı. Ondan duydum. 

Nasıl davranması gerektiğine karar veremeyen (R) suratı bu. Biliyorum. Yıllardır yanında yattığım
adamı bu kadar tanıyorum. Söylediklerinin aleyhinde delil olarak kullanılacağını bile (R) suratı. 

-- Ne dedi? Onlar da yargılayacaklarmış. Robotlar bana 6000 Sester kitledi. Onlar ne yapacak
bakalım. 

-- Bir şey yapmayı düşünmüyorlarmış. İstersen yardımcı olacaklarmış. Daha çok bana kızmak için
aradı. 

-- Neden? Jûmre yasalarına göre gayet haklı olduğunu söylemedi mi? Hepiniz birbirinizi tutuyorsunuz,
aynı hormonlarla zehirlenmiş erkekler sizi. Sesi giderek yükseliyordu. Azarlamaya dönüşeceğini
farkedince nefesini saymaya başladı. 

-- Seninle o konuyu konuşmam lazım ama bugün uygun bir gün değil. 

-- Hayır, gayet uygun. Erteleyeceksin de ne olacak? Benimle konuşacağına göre ayrılmaya karar
verdin. Onu mu söyleyeceksin? O fahişeye gidip konuşmadığına göre ve benim de onu asla kabul
etmeyeceğime ikna olduğuna göre... Ne konuşacaksın?

-- (Xadice)! 

-- Evet, konuş bakalım sayın sözlerinde çok duran (R) efendi. *Ben jûmremin verdiği hakları kullanan
bir erkek değilim, ben gözü dışarıda bir erkek değilim, ilk defa birine bu kadar tutuldum, yoksa bir
defa bile evlenmeyi düşünmezdim.* Kaydetseymişim keşke. O şıllığa kim olduğunu göstermek için iyi
olurdu. 

-- (Xadice), lütfen. 

-- Bu evden gitmeni istiyorum. Madem boşanacaksın, bari kavga etmeyelim di mi?

Gözlerinden çıkan ateş aksini söylüyordu. (Xadice) kavga etmek istiyor ve (R)nin kaçıp kaçmayacağına
bakıyordu. 

Sesini zorlayarak yükseltir gibi 

-- Gidiyorum ama gece buraya döneceğim dedi. Sırf sen biraz daha sakinleş diye gidiyorum. 

Kapıdan çıktı. O çıktıktan sonra (Xadice) koltuğa büzüştü. Yanında kimse olmadığını çok derinden
hissetmişti. Elini yüzüne kapatıp ağlamaya başladı. Hiçbir şeyin uyandırmayacağı bir uykuya dalmak
istiyordu. 

Bir süre iç çekerek, bu adama güvendiği zamanları hatırlayıp daha da acı duyarak, etrafında onu
hatırlatan nesnelere öfkelenerek ama kıpırdamadan, olduğu yerde yıkılmış ve yenilmiş bir halde
oturdu. Düşündükçe sırtından bir ürperti geliyor, kafasının arkasından dolaşıp burnuna iniyor ve o
sızıyla yeniden ağlamaya başlıyordu. Resimler, hatıralar, dokunuşlar. Robotların da, erkeklerin de
Allah belasını versin. 

Ağlayıp artık ağlayacak takati kalmadığında ne yapacağını düşünmeye başladı. Akşam burada kalmak
istemiyordu, bir otel mi bulsa ve ekspres bir taşınma mı ayarlasa daha iyi olurdu? 

---

Yalnızlık ve çaresizlik duygusuyla beraber bir de açlık hissetmeye başladı. Açlık kendini iyiden iyiye belli etmeye başladığında çıkıp karar vermesine de yardımcı oldu. Önce karnını doyurmak için bir yere gidecek, sonra kalacak bir yer arayacaktı. Saatine *bana yiyecek bir yerler bulur musun, yürüme mesafesi olsun* dedi. 

*Sandviç satan bir yer var, yeni açılmış, ratingleri iyi görünüyor* dedi saati. *Tamam, yürürsem biraz ferahlarım değil mi?* 

*Müzik de açayım mı?* dedi saat. *Klasiklerden bir şey olur, günü unutturacak bir şey* dedi (Xadice)

Saat bir Bizans ilahisi açtı. *Guilty pleasure* diye düşündü. Yüzüne bir gülümseme geldi. Bunları dinlediği için (R) kızmıştı. *Üzerinden binlerce sene geçmiş gavurların ilahisini neden dinliyorsun? Caiz mi?* demişti. Kimseye sormamıştı ortodoks ilahilerinin caiz olup olmadığını, sorsa herhalde değil derlerdi, sorunca hiçbir şeye *caiz* demiyorlardı. 

Saati aralarda kulağına ne kadar yürüyeceğini söyledi. Kafasındaki düşünceleri sıraya koymasına da yardımcı oldu. Yürürken bütün dertleri küçülüyordu, kendini büyütmeden, olayları büyütmeden, hayatı olduğundan fazla büyütmeden yürümeye devam etti. Acıktığını iyiden iyiye hissetmese biraz daha yürüyecekti. Sandviç kafe büyük bir parkın yakınındaydı ve güneş batmadan orada bir iki tur gezmek iyi gelebilirdi. Bunu yedikten sonra yapmaya karar verdi. 

Dükkanda yanyana oturan iki kişi daha vardı. Fazla dikkatli bakmak ayıp olacağı için ikisinin de erkek olduğuna dikkat etmemiş gibi yaptı ve arkasını döndü. Şehrin bu taraflarında pek görülmeyen bir manzara ama değişiyor demek ki veya gezmeye gelmişlerdir. 

*Helal beykınlı* bir sandviç söyledi. Pastırma demek yerine beykın yazınca başka bir şey demiş oluyorsunuz, helal beykın deyince de daha başka bir şey. Helal sertifikasını nereden aldıklarına bakmadı, kendi jûmresi aynı mutfakta domuz eti varsa helal kabul etmiyordu ama muhtemelen daha liberal bir yerden almışlardı. *Helal beykının haram beykından tad farkı var mı acaba? Varsa helal beykın aslında beykın sayılmaz, yoksa da haram ve helal arasındaki fark sadece isimlendirme mi oluyor?* 

Bu soruları zaman zaman düşünürdü. Modern zamanlarda İslam'ın emir ve yasakları ne anlama geliyor? Hepimiz helal beykın peşindeydik, helal faiz, helal şarap, helal aldatma... 

Aklına yine *(R) ve onun fahişesi* isimli tiradı geldi. Bu erkeklerin hepsi mi böyleydi. Zararsız olacağını düşündüğü, güvenilir gördüğü bir adamdan böyle bir kazık yemiş olmak içine sinmiyordu. Asıl sebebin *o kadın* olduğunu da biliyordu. *Benden yaşlı biri olsaydı veya çirkin, o zaman bu kadar dert eder miydim?* 

Erkekler çok eşliliği savunurken peygamber efendimizden örnekler verirdi. Onun bunu nasıl politik ve insani bir amaçla yaptığını, asıl gayesinin cinsellik olmadığını, kadınlar için bir şemsiye olarak evlendiğini... 

Kulaklarındaki müzik değişti o an. Adını bilmediği bir klasik gitar konçertosu. Düşünceleri de daha akıcı hale geldi. 


