---
title: Virgül 10 Temmuz
date: 2021-07-10 15:50:00 +0300
author: Emin Reşah
dp: 15335
featured_image: /images/header-115.jpg
tags: 
    - virgül
    - erkek
    - Alfa
    - Sigma
    - men on strike
    - kırmızı hap
    - içedönüklük
    - hiyerarşiler
---

Birkaç gündür dinlediğim *Men in Strike* kitabında da geçen *kırmızı hapçıların* erkek
hiyerarşisinde *Sigma erkek* nereye düşüyor diye bakayım dedim. İstediği zaman partner bulabilecek
Alfa'dan başlayıp *kimsenin yüzüne bakmadığı* Omega'da biten *erkek kastları* bana pek manalı
gelmiyor ama popüler kültürün bir parçası oluyor bu. 

[yazi]: https://theadultman.com/love-and-lust/sigma-male/

[Şuradaki yazıda][yazi] *yalnız kurt* diye bahsedildiğini görünce karakteri yalnızlık olan biri
olarak ilgimi çekti. *Bazı Alfa davranışları sergileseler de normal sosyal hiyerarşiyi reddettikleri
için Alfa sayılmazlar* diyor. Hmm, evet, mesela erkeklerin kendi kendine uydurduğu bu hiyerarşiyi 
reddediyor olmak bir *Sigma* özelliği oluyor o zaman. 

Anladığım kadarıyla Alfalık dedikleri *liderlik*. Çeşitli memeli popülasyonlarında görülen *sürü
halinde avlanmanın* insanlara yansıtılmış hali. Bir defa Alfa'yı tespit edince, diğer sıralama da
kendiliğinden oluşuyor. 

Sigma işte bu hiyerarşiyi reddediyormuş. Burada mutabıkız.

Sigma erkeklerin yedi özelliğinden bahsediyor:

- Non-Conformity: Topluma uyma konusunda isteksizlik. Gerçekten şu toplumun nesine uyacağım
    bilmiyorum. 
- Kendine yetmek: Daha bir ay oldu sanırım, *kendine aşırı yeterlisin* diye bir *eleştiri* alalı.
    Ben de *bunu her konuda herkese bahane olarak ileri sürebilirsin* demiştim, demek ki herkeste
    böyle bir durum yok. 
- Sosyal hiyerarşilerin parçası olmadığı halde onlara karışabilmek: Sanırım benimle ilgili en
    yanıltıcı özelliklerden biri bu. Uyumlu bir insanım. Her türden insanla, en tepedekilerden, en
    diptekilere, her kültürden ve görüşten insanla geçinebiliyorum ancak *onlardan biri* olmuyorum.
    Bu da doğru. Yanılttığı yer de bu uyumun *bağzı* kadınlarca *ben bu adamı topluma uydururum*
    şeklinde yorumlanması. Ayrılırken, boşanırken anlıyoruz pek uyumlu olmadığımı. 
- Adaptasyon yeteneği: Bu herhalde kendine yeterlilik ve sosyal uyumun getirdiği bir şey. İnsanların
    ekseriyetinin *zahmetli* bulacağı durumlara adapte olabiliyorum. Bunların çoğu mecburen oluyor
    ama artık mecbur olmadığım durumlara da adapte olmaya başladım. I ❤️ soğuk duş.
- Kendine öncelik vermek: Kendi görüşlerime, fikirlerime, sağlığıma, zamanıma öncelik veririm. Bu da
    doğru. Ya seninkine mi öncelik verseydim? 
- Birlikteliği kendilerini *yavaşlattığı* için terkederler: Bunun *romantik* partnerlerle ilgili
    olup olmadığını tam anlamadım ama insanların genel olarak beni yavaşlattığını düşündüğüm doğru.
    Thoreau'nun sözüydü sanırım, "tek başınaysan hemen yola çıkabilirsin, berabersen beklemen
    gerekir*. 
- Görünmez olmaya çalışırlar: Bu da doğru. Sahneden mümkün mertebe uzakta durmaya çalışıyorum.
    İşimde de böyle, burada da böyle, genel olarak hayatta da böyle. *Yavaşlatmakla* ilgisi var
    bunun büyük ölçüde. Eğer bir sahne merakım olsaydı buradaki yazıların çoğunu yazamazdım, çünkü
    çoğu sahneye uygun yazılar değil.

Test olarak sorduğu da sorular varmış:

*Toplumun Alfalar konusundaki obsesyonunu anlamakta zorlanıyor musun?* diyor. Evet, zorlanıyorum
çünkü zaten her durumda Alfa diyebileceğimiz erkeklerin varlığına inanmıyorum. Bu daha çok bir
popüler kültür öğesi gibi duruyor. Gerizekalılığı ölçmek için üretilmiş IQ testlerinden *ileri zeka*
testi yapılamayacağı gibi, bir kısım erkeklerin *kadınlarca hiç iltifata layık görülmemesinden*
bazılarının *aşırı iltifata layık* olduğu sonucu çıkmaz. Bütün kadınların istediği, her kadının
kendisine *evet* diyeceği bir *erkek tipi* olduğunu sanmıyorum. Kısacası Alfa diye bir grubun
varlığına inanmıyorum ama Omega diye, kadınların *ilgilenilmez* bulduğu bir grup olabilir gerçekten. 

*Sık sık akıntının tersine yüzme arzusu duyuyor musun?* demiş. Evet, akıntının varlığı beni onun
tersine yüzmeye zorluyor. Millet Mersin'e giderken tersine gitmekten özel bir haz duyuyorum.

*Gerçekten -- ama hakikaten, yalnız kalmayı seviyor musun?* Haha, ilk defa tanıştıklarıma kendimle
ilgili anlatamadığım şeylerden biri bu olabilir, *radikal içedönük* unvanı verdim kendime, *günde 5
kişiden fazlasıyla görüşmüyorum* diyorum. *Kişisel bir şey değil, sadece yalnız kalmak istiyorum.*

Sigma hayat tarzının özgürlük, çekicilik ve verimlilik gibi artıları varmış. Bir kabileye/gruba
mensup olmamaktan kaynaklı yalnızlık ve hayatın tek başına zor yürünmesi gibi de *eksileri.* 

Doctor Who'daki Doktor ve Vikingler'deki Harbard dizilerdeki Sigma karakterlermiş. İyi bir Sigma
olarak fazla dizi/film seyretmediğim için bilmiyorum. Muhtemelen doğrudur. 

Bir aralar, kadın maceralarından artık fenalık gelince kendilerine dahil olmaya karar verdiğim ama sonra *nedense* bıraktığım *Kendi Yoluna Giden Erkekler* hareketi MGTOW (Men Going Their Own Way) mensuplarının çoğunun Sigma olduğunu söylüyor. Bundan emin değilim, benim uzaktan gördüğüm MGTOW'ların önemli bir kısmı kadınlarla iletişmeyi beceremediği için kendilerini böyle anlatıyordu. Uzanamadığı ciğerden dolayı kendi yoluna giden kediler gibi. 

Ancak *kendi yoluna gitme* bende de mevcut, sadece bunun kadınlarla olan ilişkisi o kadar basit bir
kaçış değil. 

Konunun *kabile ilişkileri* tarafı benim için hayli aydınlatıcı oldu. *Alfalar* kabileleri/grupları sayesinde güçlüdür, bunun için kabilelerine yatırım yaparlar, ancak Sigmaların böyle bir derdi yoktur diyor. Bu konuda da mutabıkız. 

Yazının bir yerinde *Sigma blog yazısı yazarsa, bunun kaç kişi tarafından okunduğu umurunda olmaz,
keyif almak için yazmaktadır* diyor. Benim 15 senedir buradaki tavrımı orada örnek olarak görmek
ilginç geldi. 

[ig]: https://www.instagram.com/p/CKdk9pFBCgh/

Bağlantı verdiği [bir instagram postunda][ig] da *zamanımızın tanrılarından* Elon Musk, Sigma ilan
edilmiş. Musk'ın bu özellikleri taşıyıp taşımadığını bilmiyorum, çok da sevdiğim bir figür değil
kendisi ama yukarıda anlatılan özelliklere pek uyduğunu sanmıyorum. Kendi yolunda tek başına yalnız
yürüyen bir adama benzemiyor. 

Burada Sigmalar için *içedönük Alfa, her zaman sakin ve çekingen, çok arkadaşı yok ve zaten
istemiyor, insanların kendisi hakkında ne düşündüğünü önemsemiyor, derin düşünen, zeki,
başkalarından onay beklemeyen, başkalarının ne yaptığını umursamayan, aptalca ve verimsiz gördüğü
düzenlemelere isyan eden, yanına kolay yaklaşılmayan, kadınlarca çok çekici bulunan* bir tipolojiden
bahsediyor. Bazılarından o kadar emin olmamakla beraber beni *Yengeç burcu erkeğinden* daha doğru
anlatıyor. 

Karakter tasnifinin geneline karşı, adı *burçlar* veya Enneagram veya MBTI olsun, şüpheyle
yaklaşıyorum bir zamandır. İnsanların anlatılan bir hikayede *kendilerini bulmaları* kolay, 12
burcun 12'sinde de kendimde bulabileceğim özellikler var ve diğer psikolojik sistemler de yalınkat
geliyor.  *Erkeklerin sosyal hiyerarşisi* de bunlardan çok farklı değil. *Sigma erkeği* derken hemen
hemen *beni anlatmış gibi geldi* ama *olduğum kimse* olmayı, bir takım  yazılardan kendi
özelliklerimi keşfetmeye tercih ederim. Bu da bir *Sigma* özelliği olabilir ama burcum sorulunca da
*burçlara inanmayan bir burç varsa, o burçtanım* diyorum zaten. 
