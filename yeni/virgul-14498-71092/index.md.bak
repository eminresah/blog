---
title: "Virgül 26 Mart [İrade ve Küll]"
date: 2019-03-26 12:44:16
dp: 14498
featured_image: "/images/header-113.jpg"
images: ["/images/header-113.jpg"]
published: true
tags: []
---




> Individuals do not act so as to maximize utilities described in
> independently-existing functions. They confront genuine choices, and the
> sequence of decisions taken may be conceptualized, ex post (after the
> choices), in terms of “as if” functions that are maximized. But these “as if”
> functions are, themselves, generated in the choosing process, not separately
> from such process. If viewed in this perspective, there is no means by which
> even the most idealized omniscient designer could duplicate the results of
> voluntary interchange. The potential participants do not know until they enter
> the process what their own choices will be. From this it follows that it is
> logically impossible for an omniscient designer to know, unless, of course, we
> are to preclude individual freedom of will. James M. Buchanan, "Order Defined in the
> Process of Its Emergence", Literature of Liberty, Winter 1982, vol. 5, No. 4

Özetle, *eğer bir şekilde özgür iradeye inanıyorsanız, özgür irade sahibi
canlıların üreteceği etkileşimin önceden bilinemeyeceğine de inanmanız gerekir*
diyor.

Kader konusunda giderek *cebriyye'ye* yakın duruşum da buna benzer bir sebepten.
Ehl-i Sünnet *Allah insanlara hem irade vermiştir, hem de ne yapacaklarını
bilir* diyor. Bu iki durum kolayca birleştirilemez ama mümkünmüş gibi yapıyoruz.

Örnek verelim: Allah insanları %20 oranında serbest bırakmış olsun. Bir insanın
ne yapacağını %80 biliyor, %20 ise onu farklı tercihler arasında serbest
bırakıyor. (Böyle bir hesap olmaz aslında, biraz manasız ama idare edin.) İki
insan için *bilinebilen* 0.8x0.8=0.64 olacaktır. Falancaya kötülük yapma imkanım
var, diyelim, bu konuda imtihan ediliyorum... O da benim kötülüğümle imtihan
ediliyor. Benim kötülük yapıp yapmayacağım iradem dahilindeki bir mesele, onun
benim kötülüğümle karşılaştığında bana karşılık verip vermeyeceği de onun
iradesinde bir mesele. Ben ona kötülük yerine iyilik de yapabilirim veya konuyu
unutabilirim veya bunun gibi başka davranışlar sergileyebilirim. Benim yaptığıma
göre, karşımdaki insanın da ne yapacağı daha da belirsiz hale geliyor. Bu
durumda *bilinen* 0.64'e iniyor.

Konu üç kişi için hesaplandığında $(0.8)^3=0.512$, dört kişi olduğunda
$(0.8)^4=0.4096$ diye gidiyor. $n$ kişi için $(0.8)^n$, 1000 kişi için mesela
0'dan sonra . ve 96 sıfır daha yazıp, sonra 2 yazıyorsunuz, o kadar bilinebilir.

Birbirimizi etkiliyoruz. İnsan sadece kendisinden ibaret bir canlı değil. Bu
durumda eğer aynı dünyada yaşıyorsak, ya Allah bizim ne yapacağımızı bilmiyor
veya özgür değiliz. Özgürlük imkanımız %20 değil de, diyelim %0.1 olsa bile,
100.000 kişi için 0'dan sonra 44 sıfır daha koyup yazabiliyoruz *bilinebilen*
oranını.

Yani *Allah ne yapacağımızı biliyor* diyorsak, Allah bütün insanlığın ve içinde
yaşadıkları çevrenin nasıl oluşacağını biliyor demektir, bu durumda insanın
*iradesi* diye bir mesele yok veya Allah ne yapacağımızı, ne olacağımızı
bilmiyor...

Buradan bir çıkış *aynı dünyada yaşıyorsak* kalıbında. Diyelim benim birine
kötülük yapmam veya iyilik yapmam, farklı *dünyalar* meydana getiriyor. Bu
durumda belli bir ölçüde iradeden bahsedebiliriz. Ben birine kötülük yaparsam,
ona kötülük yaptığım bir dünyada, bunun sonuçlarıyla yaşıyorum, eğer kötülük
yapmaktan vazgeçiyorsam, bunun sonuçlarını yaşadığım bir dünya yaratılıyor. 

*Bir dünya yaratılıyor* derken, herkesin her iradi kararına karşılık bir
dünyadan bahsediyoruz, bu dünyada *diğer insanlar* da farklı oluyor. Bu sabah bu
yazıyı yazdığım bir dünyada yaşıyorum, bu yazıyı yazmayıp, yazmam gereken bazı
mesajları, mektupları yazsam *farklı dünya yaratılacak* ve o dünyada yaşamaya
devam edeceğim. Bu durumda eğer cüz'i irademle, *dünyayı yaratan* külli irade
arasına bir sınır çizebiliyorsak, bu sınır yaşamaya devam eder. Ben kendi %20
irademle tercihlerde bulunurum, %80 irade sahibi de benim tercihlerime göre yeni
dünyalar yaratıp, beni imtihan etmeye devam eder.

Bu üçüncü duruma da *Solipsizm* diyoruz. *Sadece ben varım, diğer tüm dünya
benim imtihanım için sahne* anlayışı bu. 

Ancak bu da pek beklenen bir durum değil: Doğru olabilir ama doğru olduğunu
bilmek için etrafımızdaki insanların iradeleri olmadığına ve hepsinin bizi
imtihan için yaratıldığına inanmamız gerekiyor. Kainat birden fazla iradeyi
kaldırmıyor, kısacası, Allah'ın iradesi var, bir de onun kuluna tanıdığı bir
*ufak irade* var ama bu *ufak iradeler* aynı dünyada yaşamıyor. Ben sizin
dünyamda, benim tercihlerime göre şekillenmiş versiyonlarınızla tanışıyorum ve
etkileşim içindeyim, siz de benim kendi dünyanızda, kendi tercihlerinize göre
şekillenmiş versiyonumun yazdığı yazıyı okuyorsunuz. 

Bunun anlamlı bir pozisyon olduğunu düşünüyor musunuz gerçekten?

Buna inanıyorsanız, tüm kainatın, insanların, ağaçların yıldızların ve kuşların,
bildiğiniz ve bilmediğiniz tüm haşeratın, dünyanın öbür ucundaki bir çiçeğin ve
milyonlarca ışık yılı ötedeki, milyarlarca galaksideki milyarlarca yıldızın
*sizin için* yaratıldığını düşünüyor olmalısınız. Biraz *israf* kokuyor. Şahsen,
ben naçiz adamı bu kadar büyük kainata koymadan da imtihan edersiniz, astrolog
bir tanıdığım yıldızların üzerimdeki etkisinden bahsediyor ama bu görüşe göre
yıldızlar benden, benim onlardan etkilendiğimden fazla etkileniyor. 

Buna bir itiraz, *dünyanın o kadar da büyük olması gerekmez* diye yapılabilir.
Hayatımızı doğrudan etkilemeyen şeyler, yıldızlar, dünyanın öbür tarafındaki
böcük, hiç görmediğim o milyonlarca balık *benim dünyam* için yeniden
yaratılmıyordur. *Dünya düzken* Amerika kıtasında yaşayan bir insanın,
Avrupa'daki birinin hayatını etkilemesi mümkün değildi, o zaman bunların *farklı
dünyalarda* yaşaması gerekmez.

Bu bahis biraz *Simülasyon Hipotezine* doğru gidiyor, Simülasyon'un
tercihlerimize göre çatallanacağını ancak doğrudan hayatımızı etkilemeyen
konularda, diyelim yıldızlarda veya balta girmemiş ormanların ağaçlarında,
Simülasyon'un ortak bir *veri havuzunu* kullanacağını düşünebiliriz.[^1] Bununla
beraber insanların iradeleriyle dünyalarını %0,1 oranında değiştirdiklerini
düşünsek bile, bu değiştirdikleri kısımlar birbirinden farklı olacağı için,
sonunda tamamen apayrı dünyalarda yaşayacaklardır. *Ortak dünya* bu durumda uzun
süre *ortak* kalamaz. 

Ben bunun gibi *fazla sofistike* laflar yerine *özgür irade bir illüzyondur*
demeyi tercih ediyorum. Basit şekilde, *özgür irade hissinin* sadece bir *his*
olduğunu söylemek, *külli irade* ve *cüz'i irade* arasında çizgiyi çekmeye
çalışmaktan daha kolay. İnsanın iradesinin bir *yanılsama* olduğunu, içinde
bulunduğu durumlarda, içinde bir karar doğduktan, düşüncesi kendine *sufle*
edildikten, bunu *sahiplenmesinden* ibaret olduğunu söylemek daha iyi. Bizim
sandığımız *düşünceler* gerçekten bizim midir?

*İmtihan nerede?* diyecekseniz, *imtihan* bize söylenen düşünceleri ele alış
tarzımızda. Kararımızı nasıl oluşturduğumuz, hangi durumda hangi hisleri
besleyip, hangisinin üstesinden geldiğimiz, hangi düşünceleri hangilerine tercih
ettiğimizde. Bu durumda *fiiller* insanın tasarrufunda değil, insan kendi bedeni
üzerinde bile tasarruf sahibi değil, elini kaldırmayı istediğinde bu isteğin
gerçekleşeceğini bilmiyor, bu isteğin kendi isteği olup olmadığını da bilmiyor,
onun bildiği içinde yüzdüğü his havuzunda batmadan durmaya çalışmak.

Bu büyük ölçüde etrafımızdaki insanların ve dünyanın *kendisinden sorumlu
olmayan* varlıklar olduğu anlamına geliyor, bunun farkındayım. İnsan sadece
*anlık* olarak izin verildiği ölçüde kendisinden sorumludur. Bu izin
verilmeyebilir veya sadece belli konularda verilebilir. Diğer tüm yaşadıkları bu
anlık tercihlerinin *doğal* sonuçlarıdır.

Kainatın varoluşunun düşüncemizle paralel gelişmesi, gözümüzü kırpmak
istediğimizde gözümüzü kırpmamız, *iradeye* bir delil teşkil etmez. Bu ikisi,
yani *irade* ve *fiil* aynı kaynaktan idare edilen veya aynı iple oynatılan iki
ayrı kukla da olabilir. Birinin diğerine uygun gerçekleşmesine bakıp, *bakın
irademiz var* diyemeyiz. Bu sebeple külli ve cüz'i irade üzerinde bir çizgi
çekmek yerine, bizim de *küll'ün* tamamen içinde olduğumuzu düşünmek daha
anlamlı olsa gerek.


[^1]: Burada bahsettiğim konu, Unix'in *copy-on-write* process çatallanması veya
    JavaScript gibi prototip tabanlı nesneye yönelik dillerin nesne üretmesine
    benzer. *İnsanların dünyası* ortaktır ama biz ondaki *değişiklikleri* kendi
    dünyamızda yaratırız. Yine de bu durumun burada bahsedilen *birbirimizi
    etkileme* konusunda pek bir faydası olmaz, çünkü bu teknolojiler birbirinden
    yalıtılmış nesneler/process'ler için geçerlidir ve tüm process'lerin
    birbirini etkilediği bir dünyada, dünyanın ortak bir dünya olarak kalma
    imkanı azalır.

