---
title: Virgül 17 Mayıs 
author: Emin Reşah
date:  2021-05-18 00:29:34+0300
draft: false
dp: 15282
featured_image: /images/header-118.jpg
tags: 
    - suçluluk
    - modern insan
    - medya
---

Yeni binyılımızın en önemli meselesi nedir?

*Suçluluğun bertaraf edilmesi.* Modern zaman bize hiç alakamız olmayan
olaylarla ilgili binlerce kaynaktan bilgi sunarken, hepsinde alttan alta *işte
bunlardan sen suçlusun* diyor. *Ölen penguenlerden, kaybolan kızlardan, kararan
bulutlardan, pipet yutan  balıklardan, patlayan yanardağlardan* sen suçlusun. 

Bunun *ilacını* da kendi üretiyor: Vegan olursan daha az karbon izin olur,
plastik tüketmezsen daha az kirletirsin, iyi vatandaş olursan teröristler daha
az bomba patlatır, bütün mücadeleleri kaybedersen cennete gidersin. Tüm mesele
kimin suçluluğuna inanacağınızda, hangisi daha ciddi? Kıyamet mi daha yakın,
Devlet-i Ebed Müddet'in düşmanlarının başarılı olması mı, balık türlerinin yok
olup hepimizin aç kalması mı? Takım tutar gibi suçluluk tutuyoruz. 

Pandemide buna başka suçluluklar da eklendi tabii, maskeni takmazsan kaç
kişinin ölümünden sorumlu olursun? Arkadaşlarınla buluşursan bu yasaklar ne
kadar daha devam eder? 

Suçluluklardan suçluluk beğenelim. 

Kim daha ciddi suçluluk üretebiliyorsa, hayatımıza o yön veriyor. *Devletin*
ürettiği suçluluklar o kadar etkilemiyor mesela beni, bir kısım toprakların
bölünüp başka bir devlet kurulmasından kendimi o kadar suçlu hissedemiyorum.
Ekonominin *Reis sat dediğinde satmadığım* birkaç dolar yüzünden bu halde
olduğunu da sanmıyorum.  Vegan olursam dünyaya benim yüzümden daha az inek ama
daha çok marul getirileceğine, ve bunların *tüketim mukayesisinin* o kadar
basit olmadığına inanıyorum. Dünyanın kalabalıklaşmasından kaynaklı dertlerin
bu yüzyıl içinde çözüleceğine inanıyorum. En büyük suçluluğum Allah'a karşı ama
onun da rahmetine sığınmaktan başka çarem yok.

Bir yerde doğrudan etkim olmayacak bir konuda suçluluk üretildiğini gördüğümde
*yine nasıl bir tezgah var acaba?* diye bakıyorum. Benim olmayan meseleleri
benim yapan bu sevgili dünyada, hayatımı *ideal* bir takım şeylerle mukayese
ederek, hep beni suçlu çıkarmaya uğraşan bu insanların arasından sıyrılıp,
huzurlu bir ömür yaşayabilmenin en önemli meselem olduğuna kanaat ettim. İşini
yap, toprağı çapala, programını yaz, tezgahında ne varsa onu işle, ekmeğini yap
ama suçluluk duyma. Suçluluktan iyilik tezahür etmiyor. Suçluluk sadece
güdüldüğün tasman. 

Zira belki de tüm bunların anlamı seninle veya suçluluğunla ilgili değildir. 
