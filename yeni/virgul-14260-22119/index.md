---
title: "Virgül 30 Temmuz, 23:00"
date: 2018-07-30 22:58:47
expiryDate: 2019-07-30 22:58:47
dp: 14260
featured_image: "/images/header-67.jpg"
images: ["/images/header-67.jpg"]
published: true
tags: [X, evlilik, dua, beddua, Nişanyan]
---



Dün H- ile konuşurken, bir ara Nişanyan'ın bahsi geçti. [Meşhur
hadiseden][bloglink] bahsederken:

> İnsan ilişkilerinde şiddet her zaman vardır ve bazen ahlaken doğrudur. Bir
> nokta gelir, kötülük veya mantıksızlık veya edepsizlik karşısında gözün döner,
> elinde vazo varsa vazoyu, bok varsa boku atarsın.

demiş. 

Bu konuyla ilgili daha önceden de bir şeyler söylediğini hatırlıyorum, o
zamanlar *aaa, ne kadar ayıp, insan eski karısına hiç öyle şeyler yapar mı*
demiştim, sanırım. Veyahut, *nasıl oldu acaba* diye de merak etmişimdir.

Ancak şimdi okuyunca bu aklıma gelmedi. Gayriihtiyari, *kavanoza yazık olmuş*
diye içimden geçti. Bunun eminim *boka yazık olmuş* safhası da vardır ama henüz
orada değilim. Hala birazcık umut var.

Kadına şiddeti hiçbir durumda tasvip etmiyorum. Herhangi bir kadın katiline de
sorsak herhalde *teorik* olarak bize kadınların şiddeti haketmediğini
söyleyecektir. Ben de söylerim, sen de söylersin, o da söyler. Oturup, *kadına
şiddeti* övecek değilim ama teorik bir karşı çıkmanın manası var mı, bilmiyorum,
bence yok. Onun için burada, *dostlar alışverişte görsün* diye bir takım
duyarlar pek duyamazsınız. İşi kadınlara *duyarlı* olmak olan yeterince insan
var, benim duyarımın önemli bir fark yaratacağını sanmam.

Ben kendime bakıyorum. Bu olayı değerlendirme kriterim bir sene önceye göre
değişmiş. Çünkü bu bir senede insanın gerçekten bu kadar *delirebileceğini*
görmüşüm, sağda solda değil, kendimde görmüşüm. Kadın kısmısının buna
*oynadığını,* erkeği delirtip, *haklı* olmanın o devasa lezzetini tatmaktan
hazzettiğini görmüşüm. Ben çok delirmedim, o kadar değil ama aklımdan çok şey
geçti.

--------

Temmuz başında *uzlaştırmacı* diye biri aradı, falanca mailde zat-ı alilerine
*mal* demişim, halbuki bilen bilir, hiç böyle şeyler demem. *Ben* dedim, *onunla
ilgili ifademi verdim zaten.*

Bu yeni bir usulmüş, böyle pek de bir ceza çıkmayacak konuları uzlaştırmaya
havale ediyorlar, biz de uzlaşırsak mahkemelerin yükü hafifliyor, hem de
anladığım kadarıyla bir kazanç kapısı. Uzlaşırsak daha çok para alıyormuş, onun
için uzlaştırmaya uğraşıyorlar gerçekten. Kaç kere aradı beni. Uzlaştırmacı *X
hanımın tanıdıklarına mail gönderiyormuşsunuz, onları göndermeyeceğinizi taahhüt
ederseniz, şikayetinden vazgeçecekmiş* dedi.

*Olur* dedim *ne olacak, zaten bir şey çıkacağını sanmıyorum o şikayetten de,
kendisi cevap vermediği için yazdığım sevgili ailesine bir daha "X hanımda
paranoid şizofreni gibi psikiyatrik bazı sorunlar olabilir, dikkat edin de
intihara meyletmesin" demem. Kendisi de istediği hikayeyi anlatmaya devam
edebilir, intihar ederse de, dediydim diyecek kadar söyledim zaten.*

Aradan on gün falan geçti, *X hanım imzaladı* diye tekrar aradı. Ben şaşırdım
tabii, çünkü bu hiç de fıtratına uygun bir şey değil, son iki-üç senedir,
herhangi bir konuda *uzlaşmak* mümkün değil, konuşup karar almak mümkün değil,
karar alsan öbür aklı gelince vazgeçer, oturup yazılı anlaşma imzalattım
boşanmaya dair, onu bile iki ay sonra *ben onu kabul etmiyorum* diye bıraktı.
*Kafasına saksı falan düşmemiştir inşeallah* diye gittim uzlaştırmacıya... O gün
de yoğun, bilmemne dilekçesinin son günü, başka işler de sırada, uzlaştırmacı da
arayıp duruyor.

Gittim, meğer, *uzlaşmayı kabul etmiyorum* diye imzalamış. Uzlaştırmacı da bana
bunu söylemiyor ki, sanırım iki tarafın da imzası olunca para alıyorlar...
Güldüm biraz, sinirden. *Gelmesem de olurmuş* dedim. Bir şey demedi. Ben de
imzaladım, artık, ne yapalım, *uzlaşmıyorum* diye imzalamak biraz komik ama
komiklik hayat tarzımız.

Adliyeden çıkarken aklımdan çeşitli şiddet eylemleri geçti. Düşünüyorum,
düşünüyorum, çok saçma geliyor. O zamana kadar demediysem de, o durumda *mal*
diyebilirdim. Demedim ama tuttum kendimi. Desem ne olacak, demesem ne olacak,
mallık bir söylem meselesi değil, varlık ve oluş meselesi zira.

Sinirden köpürürken içimden geçenleri bir arkadaşa anlattım, *şunları yapacağım,
bunları yapacağım, o görecek gününü* falan filan. O bana biraz inanırmış gibi
yapıyor, biraz *hallederiz* diyor, biraz da *o kadarı da olmaz* diyor ama
içinden güldüğünü de tahmin ediyorum.

En son içimden, *yarabbi, ben böyle şeyler yaparsam senin benim için
yapacaklarına mani olmaktan korkarım, senin adaletine güveniyorum* diye bir dua
geçti. *Senin izin verdiğin ve emrettiğinin hepsini yaptım, barış tarafında,
uzlaşma tarafında durdum, çocuklar zarar görmesin diye uğraştım, yine de
farketmedi, mevzu daha da karıştı, o halde sana havale ettim, çocuklar için de
en iyisini sen biliyorsun.*

Sonradan öğrendiğime göre ertesi gün X hanım araba kazası yapmış. Konunun benim
*duamla* bir ilgisi yoktur ama öğrendikten sonra *üzülme, saçma sapan işler
yapma, Allah sabredenlerle beraberdir* diye düşündüm. O zamandan beri de
bekliyorum, bakalım ne gibi bir filmin içinde oynuyoruz, bakalım bu işin sonu
nereye varacak?

----------

Hayatını devletin veya toplumun kölesi olarak geçiren büyük çoğunluğun
düşündüğünün aksine insan özgürdür. Bedelini ödediği sürece her şeyi yapabilir.
30 sene hapis yatmayı gözü yiyorsa başkasını öldürebilir, hayatını öyle geçirmek
istiyorsa, devlet mekanizmasına hiç bulaşmadan yaşayabilir. Tüm hayatını dünyayı
yürüyerek geçirebilir. *Tutsaklık* insanların size uygulayacağı cezalardan
kaynaklanmaz, insanın ruhunu, düşüncesini tutsak edemezsiniz. Hakettiğini
düşündüğü birini öldürürse, pişman olmaz, hakettiğini düşündüğü birine yumruk
atarsa, mala mal, hastaya hasta, ibneye ibne, gerizekalıya gerizekalı diyerek
lafını esirgemezse, bunlara verilen ceza, *vergi* gibi toplumda yaşamanın
getirdiği, *mecburen ödenen* bedeldir. Pişmanlık üretmez.

Pişmanlığın sebebi, *hayatımın şu kadar zamanını burada geçireceğime, şöyle
yaşardım* veya *bu kadar cezayı ödeyeceğime, şunu alırdım* diye düşünürse ortaya
çıkar ama bu da nihayetinde *insan ne için yaşar?* sorusunun cevabıyla
ilgilidir. Hayatının anlamını mala mal demekte, yavşak yamyamlara eyvallah
etmemekte veya anlaşmayı bozanın sonunu görmek için, sonuna kadar direnmekte
buluyorsa, bunun için ödeyeceği cezayı *sadaka* bile sayabilir.

O sebeple Nişanyan'ın hapse atılmasına veya çıkıp gitmesine veya bir kavanoza
kakasını doldurup başkasına atmasına, *vah, tüh, yazık* diye bakmam. Onun
durumunda olsam belki onun yaptığını yaparım, belki yapmam, ona ceza vermem
gerekse, belki veririm, belki vermem ama bunları *doğru* olduğu için yaparım,
*vah, tüh* ederek değil.

Hayatında hiç delirmemiş, gözü dönmemiş, ebleh bir takım memurlarla uğraşmamış,
küçücük menfaatleri veya kendi çiğlikleri için başkalarının hayatını karartmayı
*hukuk* sayan birilerine çatmamış, hayatı sadece insanlara hoş görünmeye
çalışmak ve ufacık bir takım payeler almak için heveslenerek geçirmiş birinin,
hayatın temelindeki *özgürlüğü* anlaması mümkün değil.

İnsana hayatının anlamını veren, onun için her şeyi yapabileceği değerlerdir.
Böyle değerleri olmayanlar, garip şekilde, hayatın özündeki özgürlükten de
bihaber oluyorlar.

*Ahmakça yaşamak, ölümden beterdir.*

[bloglink]: http://nisanyan1.blogspot.com/2018/07/kavanoz-tahlilleri.html

