---
title: "Virgül 20 Ağustos #2"
date: 2019-08-20 18:53:55
expiryDate: 2020-08-19 18:53:55
dp: 14646
featured_image: "/images/header-41.jpg"
images: ["/images/header-41.jpg"]
published: true
tags: []
---



Bugünlerde yazamıyorum çünkü çocuklar var. Bende uzun kaldıklarında daha sakin
olacağımı tahmin ediyordum ve bu sebepten yazma ihtiyacı da ortadan kalkıyor. Ne
zaman tam mutlusun? Çocuklar yanındayken.

Hayat oyuncu olmadan seyirci olamayacağın bir tiyatro. Burada oynamak için
içinde bulunmak, bir vazife icra etmen gerekiyor. Bir şekilde birilerinin *bir
şeyi* oluyorsun, *hakikat* de bu manada aslında *içinde olmadan görülmesi
imkansız* bir kavram. Nasıl ki dünyada yaşamadan onun nasıl bir şey olduğunu
görme imkanın yok, hakikatin içinde olmadan da hakikati bilemezsin.

Bu durumda, *falanca dildeki şu kavram çok önemli* çap ve markasındaki *felsefe
meraklılarının* söylediği de pek manasız kalıyor. *Hakikatin* tercümeden
etkileneceğini, şu dilde ifade edilip, bu dilde edilemeyeceğini düşünüyorsanız,
hakikatin ne olduğu konusunda önemli sorunlarınız var demektir.

Dile bağlı herhangi bir kavram, insanın soyutlamasına bağlı bir kavram veya
bunun gibi zihinsel süreçlere bağlı kelime ve anlayışların sınırı, sadece dilin
inşası ve fonksiyonu olabilir. Hakikati Almanların bulduğunu ama Türklerin bunu
anlayacak lisani derinliğe sahip olmadığını düşünüyorsanız, hakikat anlayışınız
hayli problemlidir.

Buradan günün modası bir *anti-entelektüelcilik* çıkmasın, daha çok kendini
dünyanın merkezinde görenler için ufak bir hatırlatma. İnsan lisanla sınırlı
olduğu sürece hakikat konusunda karanlıkta fili maşayla anlamaya çalışan biri
kadar becerikli olabilir. Felsefenin veya benzer disiplinlerin sosyal tarafları
da var, en soyut bilim alanlarında dahi kendinizi iyi ifade edebilmek ve doğru
kavramları, doğru ilişkileri kurmak önemli. Bununla beraber dünyanın özü ve
hakikatin kendisi bu dil faaliyetine bağlı olamaz. Dil bizim dünyayı çizmek için
kullandığımız çubuk, hakikat ise o dünyanın bile gerisindeki ışıktır. 

