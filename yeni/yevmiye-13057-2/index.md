---
title: "Yevmiye 13057 / 2"
date: 2015-04-17 22:57:04 +0300
dp: 13057
tags: []
---

Sabahları ne yazdığımı hatırlasam, akşamları hülasasını sunarım.

Bir entelektüel günlük üretmek niyetindeydim burada. Sonradan başka
yerlere gitti. Cemil Meriç'in Jurnal'i gibi. Okuduklarımdan,
düşündüklerimden hilasalar. Herhalde okuduklarımı sevmediğim veya
anlatacak kadar eğlenceli bulmadığım için olacak, başka konular
aramaya başladım. Yevmiyeler aslî fonksiyonunu kaybetti.

------

Sabah bir Hüseyin Gülerce röportajı okudum. Cemaat'in tipik
mensuplarından biri gibi gelirdi bana Gülerce. Ayrılış safhasını takip
etmedim, gerçek sebebinin hükümet olduğu belli ama bahanesi neydi
hatırlamıyorum.

*İçerdekilerin* böyle kopuşları nasıl değerlendirdiklerini merak
ediyor muyum? Pek değil. Çünkü anladığım kadarıyla zaten üzerinde
düşünülen, konuşulan bir mevzu değil bunlar. Yöneticiler (ne diyorlar,
mütevelli) tarafından konuşuluyordur ancak onların da böyle olayları
cemaatin ne kadar iyi ve haklı olduğunu birbirleriyle *istişare* etmek
için kullandığını tahmin ediyorum. Hain namıyla damgalanmak acayip bir
korkudur.

Ezelden Atatürk'ü sevmeyen bir gelenektenim. Etrafımdaki insanlardan
*Atatürk sevgisi* almadım, özel bir nefret olmasa da, pek sevilen bir
kişilik olmadığı intibaını erken zamanlarda edindiğimi
biliyorum. Hatırladığım kadarıyla ilkokul yıllarında bile *Atatürkçü*
değildim.

Bununla beraber bu düşüncelerimi hemen her zaman kendime saklamayı
öğrendim. Yabancı insanlara hemen hiçbir zaman bu konuyu konuşmamak
gerektiğini çünkü herhangi bir hukuki tarafı olmasa bile, *herkesin
sevdiği* bir adamı tasvip etmemenin zor bir pozisyon olduğunu.

Cemaat içinde Gülen'in *yanlış yaptığını* düşünmek de benzer bir
pozisyon olmalı. Daha zoru hatta, çünkü bizim okullar her ne kadar
Kemalist ideolojiyle yetiştiriyor gibi dursa da, okulun hayatımıza
mesafesi, cemaatin mensuplarına mesafesinden fazlaydı. Cemaat içinde
yaşamanın en kolay yolu, onların *hazır* sundukları düşünceleri takip
etmek olmalı. Gülen yaşayan ve cemaatini idare eden bir şahsiyet
olduğu için ağırlığı bizim sadece kitaplardan gördüğümüz Atatürk'ten
fazladır. Bir de onun *neredeyse peygamber gibi* bir insan olduğunu
sabah akşam dinliyorsanız, kim olursa olsun, politikacıların veya ahar
eşhasın ona yaptığı yanlışları affetmezsiniz.

Akıbeti ne olacak merak ediyorum. En koyu *Tayyipçinin* bile partiye
bağlılığı, ortalama cemaat mensubunun Gülen'e bağlılığı kadar
değil. Erdoğan rahmetli olursa ortada (bugünkü manada) *Tayyipçi*
kalmaz ama Gülen ahirete intikal ederse, onun öte dünyadan bile
buraları idare ettiğine inananlar olacaktır. Bu insanların
rehabilitasyonu nasıl olabilir?

Velakin bir noktadan sonra beni ilgilendirmez tabii. Memlekette ruh
derdi çeken adam çok, Atatürk'ün Samsun'a yeniden çıkıp memleketi
kurtarmasını umut eden bile varken, Gülen'in *manen* talebelerinin
bazısını idare ettiğine inanan ve *himmetleri katlamaya* devam edenler
olacaktır.

Gülerce ve sair *kopmaların* cemaate zarar vereceğini o sebeple
düşünmüyorum. Ayıklar zaten şimdiye kadar en azından *tarafsız*
noktaya geldi. Diğerleri için de, Allah taksiratlarını affetsin,
yapacak bir şey yok. Ağzı laf yapan ve kendini dev aynasında görmeye
devam ettiği anlaşılan bir ihtiyarın peşinde debelenmeye devam
etsinler.

------

Dün `Charles Stross'un bir blog yazısını` okudum. *Kainatta neden
başka hayat gözleyemiyoruz?* diye soruyordu. Demek ki hayatın kainatın
başka yerlerine ulaşmasına engel bir filtre var, hayatın yayılmasını
engelliyor ve bu sebeple 4.3 Milyar yıllık dünyamız henüz yok iken 9
Milyar yıl yaşında olan kainatta mevcut olması gereken hayatı
filtreliyor.

.. _Charles Stross'un bir blog yazısını: http://www.antipope.org/charlie/blog-static/2015/04/on-the-great-filter-existentia.html

Bu filtre geçmişte kainattan bütün hayatı silmiş olabilir veya
gelecekte silecek olabilir. Geçmişte sildiyse, diyelim 4 milyar yıl
önce sildiyse, hayat yeniden başlıyor diyebiliriz. Gelecekte
silecekse, yani bir şekilde hayatın tutunması mümkün değilse, bunun
birkaç yolundan bahsetmiş Stross.

Söylediklerinin özetini verecek değilim. Sadece bu *tartışmaları*
okudukça, kafam giderek bir simülasyonda yaşadığımız fikrine daha çok
ısınıyor. *Kainat neden bu kadar geniş ve neden kimse yok?*

Ömrüm boyunca bu sorunun cevaplanacağını sanmıyorum. Ben bu genişliğin
de, kainat dediğimiz şeyin de aslında bir simülasyon olduğunu ve
gerçekte belki daha büyük, belki daha küçük bir kainatın içindeki bir
bilgisayarda *yaşayan* bir program olduğumuza inanmaya devam edeceğim
herhalde. Bu *herşey yalan, what is the matrix lan?* kafası değil,
neticede anladığımız manada Fizik'in hala *gerçek* olduğunu ancak
bütün Fizik kanunları ve onların sonuçlarının büyük bir bilgisayarda
işlendiğine inanmaya devam edeceğim.

Bunun Allah'ın kainatı yaratması diye tefsir etmeye de devam
edeceğim. Kainat neden boş? Aslında boş değil, bize boş intibaını
vermek ve bu soruları sordurmak için boş. Oraları merak edelim ve çok
düşünelim diye. Kendi küçüklüğümüzü ve varoluş mucizesini idrak edelim
diye.

------

Varoluş krizini sadece Allah'ın zikriyle çözebiliyorum.


