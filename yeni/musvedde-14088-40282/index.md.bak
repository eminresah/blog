---
title: "Müsvedde  9.02.18 04:05"
date: 2018-02-09 04:05:39
dp: 14088
featured_image: "/images/header-59.jpg"
images: ["/images/header-59.jpg"]
published: true
tags: []
---



Gece 2'yi 36 geçe neden uyandım? Rüya gördüğümü hatırlıyorum ama muhtemelen
saatim, Airbnb'den gelen bir mesajla *tıpırdadı,* ondan uyandım. Telefona
uyumadan *Do not disturb until six* demediğim için, beni uyandırabileceğini
düşünmüş olmalı. *Kalk, kalk, bir aylık kiralama sorgusu var, kalk.*

Ama uyandığımda belli belirsiz bir rüya hatırlıyorum. Tanımadığım insanlarla
ilgili bir rüya. Rüyalarımı genelde hatırlamam ama zaten bu da uyandıracak bir
rüya değildi. 

Uyanınca ise, kalkıp, *acaba Amerika'yla savaş mı çıktı, deprem mi oldu* diye
telefonu kontrol ettim. Savaş çıkarsa ne yaparım, planlarımı *gözden geçirdim.*
Cephedekilere dua ettim. Sonra uyumaya çalıştım ama olmadı. Kalkıp iki kelime
yazıyım da, kafam dağılsın. 

Yazıyla ilişki biçimim komik. Bana komik geliyor, daha doğrusu. Etrafımda
kimseyi görmedim böyle *müsekkin olarak yazan.* Müsekkin olmayarak yazan da
görmedim gerçi, insanlar için hep bir iş, hep bir ödev, hep bir tez. Nereye
gidiyorlar bilmiyorum ama *bitse de gitsek* derdindeler. Bana bir klavye verin,
saatlerce eğlenirim, sonunda ruhum huzura kavuşmuş olarak kalkarım başından.
Neden böyle, bilmiyorum.

Akşam kulağımdaki yarayla ve birkaç ay önce Twitter'da iki gün konuştuğum
biriyle ilgili *resimler* kafama takılmaya başladı. Sağ kulağımı *nasıl
kestiklerini* hiç düşünmemiştim daha önce, Post Ameliyat Stress Disorder. Bunun
hayalleri gözümün önüne gelmeye başladı. Sabahtan beri de iki günlük konuşmanın
ilkinde aldığım *lenslerimi çıkarıp yatağa geçiyorum* sözünün anlamı. Yeni
tanıştığı ve muhtemelen yüzyüze asla görüşmeyeceği bir insana bu lafı etmekteki
gayesi ne olabilir birinin, onu düşündüm.

Böyle manasız hayaller, korkular, hisler birikmeye başladığında, *yazıyı
aksattım, ondan* diyorum. Bahsi geçen kulak ameliyatında, narkoz almadığım halde
uyudum, korkmayayım diye yaptıkları sakinleştirici beni horul horul uyuttu. O
kadar rahattım. Çıkınca da rahattım, akabinde hiç ağrı kesici almaya ihtiyaç
duymayacak kadar raht. Onun için iki hafta sonra *korkmaya* başlamak çok
enteresan.

Diğer lafın sahibi hanımefendi ise, beni birkaç gün sonra *ilgi göstermediğim
için* blokladı. Twitter ahalisinde çok tuhaf davranışlar görüyorum ve şu
sıkıntılı dönemde, sohbet ihtiyacından sardırdığım mekanın, bana uygun bir yer
olmadığını düşünmeye başladım. *Aşırı yorum* çok fazla ve bu bende de *aşırı
yoruma* sebep oluyor. *Falanca filancayı çok layklıyorsa, hoşlanıyordur*
kafasında birine dönüşmek istemiyorum, kendiminkilerde öyle bir kriter yok,
orası birisinden *hoşlanacağım* bir yer bile değil ve bunun birilerinin
kafasındaki bir *düşünce* olması bile rahatsız ediyor.

İnsanların yalnızlığına şahitlik etmek de moral bozucu. Yazılanların önemli bir
kısmının alt metni bu, *yalnızım ve çare bulamıyorum.* Naçizane kendimi yalnız
hissetmiyorum ama insanları böyle görmek canımı sıkıyor. *Burası bu derde deva
olmaz* demek isterdim ama sonra soracakları *peki derdimizin devası nedir?*
sorusuna verecek bir cevabım olmadığı için konuyu açmamayı tercih ediyorum. 

