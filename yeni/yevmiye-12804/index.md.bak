---
title: "Yevmiye 12804"
date: 2014-11-23 02:18:14 +0200
dp: 12804
draft: true
tags: []
---

2000'lerin başında gördüğüm bir site vardı, sanırım okuldaki
asistanlardan birinin sitesiydi. Adam camgöbeği arkaplana kocaman
kırmızı harflerle *Please be yourself* yazmıştı, *Lütfen kendiniz olun.*
Girince bunu okuyorsunuz.

İnsanın *kendisi olması* o zaman da pek kolay bulduğum bir problem
değildi. Bugün Seth Godin, *sırf kendiniz olduğunuz tek zaman,
hayatınızın ilk birkaç günüdür* deyince, onu hatırladım. İnsanları
ihtiyaçları şekillendiriyor, *kendi* dediğimiz şeyin ihtiyacını bir
şekilde başkaları gibi olarak karşılamak mümkünse, insanın kendisi
olması nasıl mümkün?

Kendisi olmuş gibi yapanlara özenip kendisi olmuş gibi yapmayı mı
kastediyordu acaba?

--------------

Filistin hakkında bir yazı yazıyorum, *kafam karışık* diye başlamıştım,
yazdıkça şekilleneceğine daha da karıştı. Bir yandan da okumaya devam
ettiğim için, karışmayı durdurma imkanım yok. Suriye olmasaydı, Mısır
olmasaydı, etrafındaki ülkeler, Lübnan olsun, Ürdün olsun, Mısır olsun,
Filistinlilere Terörist İsrail'den *çok daha iyi* davransaydı, benim de
kafam bu kadar karışmayacaktı.

--------------

Amerika'da maaşının ne kadar olduğunu anlatmanı istemeyen patronların
oranı, özel sektörde %61'miş. İşyerlerinin yaklaşık üçte ikisinde,
çalışanlar diğer çalışanların ne kadar maaş aldığını bilmiyor.
Patronların işini kolaylaştıran bir yöntem. Bir de
`Buffer <http://bufferapp.com>`__ gibi, *maaş formülü* bulunan yerler
var, herkes herkesin neye göre maaş aldığını biliyor. Ben olsam bu
ikisinin karışımı bir şey yaparım, maaşların nasıl hesaplandığını
açıklarım ama arada kimsenin ne kadar olduğunu bilmediği primler
veririm.

--------------

Eflatun'un Akademisi, insanlara nasıl mutlu olunacağını, nasıl
yaşanacağını anlatıyormuş. Bizde bu fonksiyonu icra edenler tekkelerdi.
Onlar kapandıktan sonra, yerlerine herhangi bir kurum konmadı.
İnsanların *terapiye* ihtiyacı olduğunda, hasta olana kadar beklemeleri
gerekiyor. Kafası yeterince bozulmamış insanın gidip, derdine derman
bulacağı ve etrafından da *deli etiketi* yemeyeceği bir kurum yok.

Şamanların bile asıl vazifesi buydu. Modern dünyanın en büyük
kayıplarından biri. İnsanlara yol gösteren, güvenecekleri, her
gittiğinde *para bayılmak* zorunda olmadığın, yaptığı işi *bilim kılıfı*
altında yapmak zorunda hissetmeyen birilerine ihtiyaç var. *Kişisel
gelişim* saçmalıklarının bu kadar *gelişmesi* de bundan.

--------------

*Oocyte modifikasyonu* denen bir teknikle, doğacak çocukların
cinsiyetini belirlemek mümkünmüş. Daha doğrusu, tüp bebek yöntemiyle
döllenen yumurtaların, cinsiyetlerini henüz çok ufakken tesbit edip,
istediklerinize *yaşama torpili* geçebiliyormuşsunuz. Amerika'da
serbestmiş ama Türkiye'de serbest mi bilmiyorum. Buna benzer
yöntemlerle, doğacak çocukların göz renginin belirlenmesinin de mümkün
olduğunu söylüyorlar.

Bu genetik mühendisliği, veya ana babada olmayan özelliklerin çocukta
ortaya çıkarılması değil, ancak anababada olan özelliklerin çocuklarda
ne derecede ortaya çıkacağını belirlemekle ilgili. *100 çocuk yap ve en
uygunlarını yaşat.* Daha giriş seviyesi belki ama bunun devamında neler
olabileceğini tahmin ediyoruz.

