---
title: Virgül 9 Mayıs
author: Emin Reşah
date:  2020-05-09 19:22:04
dp: 14909
draft: false
featured_image: /images/header-123.jpg
---

[Adam diyor ki][podcast] COVID'den önce *temel gelir* fikrine hayli uzaktım ama COVID sırasında insanlara
evlerinde oturmaları için çek vermek gerekli. Bunu başka şekilde yenemezdik. 

Freakonomics'te dinlediğim ideolojik liberallerden biri bu. 

Doğru tabii söylediği ama eksik. Eğer *özgürlük* prensibi bu kadar temel bir şeyse, insanlara *evde
oturun* demek gibi, onlara *başkalarının parasını* veya *zor kazanılmış paradan ödenmiş vergiyi*
dağıtmak da *kabahat* olmalı. Salgın şartları değiştirmiş olabilir ama zoru görünce hemen sosyalizme
dönmek neden?

Salgın Amerikan tarzı bir liberalliğin ne kadar kırılgan olduğunu gösterdi. Herkesin kendi
bacağından asıldığı bir dünyada, asıldığı kancayı sevmeyen veya haksızlığa uğradığını düşünen
insanların sistemi tıkaması veyahut yeterince eğitim almadıkları için *hiçbir işe yaramaz* yaşamaya
çalışmaları veya bir şeyleri tüketmek üzerine kurulmuş sistemin bunun sonucu olarak *insan da
tüketmesi* sorun değildi, şimdi bu *tüketilen* insanların başkalarını hasta edip, tüm sağlık
sistemini yıkma ihtimali belirince sorun oldu. 

Kimse kimseye *iyilik olsun* diye *evde oturun* demiyor. Bizde biraz daha romantik, *devlet baba*
fikrinin tecessüm etmiş hali gibi şefkatle konuşan bir sağlık bakanımız var, ezelden gelen devletçiliğimiz
bu sefer lehimize çalıştı: Bununla beraber maksat tanımadığımız insanların *ölmemesi* değil, tabii
ki kendimizi salgından korumaya çalışıyoruz, imkanlarımız ölçüsünde uzak duruyoruz ve sağlığımıza
dikkat ediyoruz, bununla beraber sistemin reaksiyonunun sebebi bizim birey olarak sağlığımızı
düşünmesi değil. Bir şekilde kar zarar hesabı yapılıyor, insanlara *evde oturun, size para
verelim* demenin daha ~~doğru~~ kârlı bir yöntem olduğuna karar veriliyor. 

Hayvan çiftliğiniz olsaydı ve sürüde salgın hastalık başlasaydı, hayvanları birbirinden mümkün
mertebe yalıtmaya çalışırdınız. Hayvanların bazıları çalışmak zorunda olsaydı, diyelim çift sürmek
veya su kuyusu çalıştırmak için öküzler lazım olsaydı, bunlara maske dağıtır işlerini hastalanmadan
yapmaları için gayret gösterirdiniz.  Bu gibi önlemler çiftliğin genelinin iyiliği için olurdu,
hayvanların hastalanmasından duyulan duygusal acı için değil. Yeterince uzun seneler onlara
baktıysanız, zaten böyle *özel duygular* besleyecek, onlardan *hayatın anlamı* üretecek kadar
yakınlığınız kalmaz. 

Devletlerin yaptığı da büyük ölçüde bu. İnsan çiftliklerinin çalışmaya devam etmesi, vergi vermesi,
sistemin işlemeye devam etmesi lazım ve bunun için kısa bir süre insanlara evde oturma yardımı
yapmak mümkün. 

Ancak bu mantıkla hareket ederseniz aslında uzun vadedeki tüm sorunların çözümü için, çevre
sorunları, terör sorunları ve sair sorunlar için *insanlara para vermenin* mantıksız bir yöntem
olmadığını anlayabilirsiniz. Suç işleyecek insana para verip, suç işlemesi durumunda kaybedeceği
şeyleri artırmak, *evde oturmasını* sağlamak bir yöntem olabilir. Sistem eğitimin daha karlı
olduğunu gördüğünde nasıl insanları ücretsiz eğitmeye başladıysa, iş veriyormuş gibi yapıp, hem
meşgale verip, hem statü verip, hem para vererek onları birbirlerine bulaşmalarından koruduysa,
*rüşvetin* daha karlı olduğunu gördüğünde, insanlara statü veya meşgale vermeden para vermeye de
başlayabilir. 

Sol liberaller çevre ve diğer sosyal meseleleri *ahlaki problemler* olarak sunma eğiliminde. Bunun
da kaynağında sistemin kendisinden hazzetmemek, veya belki sadece sistemi çekip çevirenlerden
hazzetmemek var, belki de içinde doğdukları sınıf imtiyazlarından dolayı düştükleri suçluluğu bu
şekilde gösteriyorlar. Nihayetinde bu *ahlaki* duruş *veganlık* örneğinde olduğu gibi *sadece bir beslenme tercihi*
değil, bir *din* haline geliyor. *İnsanlardan mısın, yoksa o masum hayvanların etlerini yiyen
ahlaksızlardan mı?*

Bu elitist diskur da gidip tam aksi yönde bir akımın meydana çıkmasına yol açıyor. Popülist
*defolgitçilik* bilime karşı, *çiçek çocuklara* karşı, kendini zincirlediğini düşündüğü tüm
bürokratik hengameye karşı derinden bir tepki duyuyor, aya aslında gidilmediğini, dünyanın düz
olduğunu, İngiltere kraliçesinin uzaylı bir kurbağa olduğunu ve bütün sorunlara basit çözümlerin
varolduğunu ve bunları engelleyenlerin de laf ebeliği yapan solcular olduğunu söyleyen insanlar bir
araya gelip Trump gibi hokkabazları iktidara getiriyorlar. 

Teorik olarak sistemin kendi kendini düzelteceğini, iki üç gelgitten sonra bir şekilde Hegelvari
*senteze* ulaşacağımızı düşünebiliriz, ancak bu senteze ulaşıncaya kadar sistemin ortadan çatlaması,
diyelim salgın hastalıktan kırılan insanların *artık biz bu oyunda yokuz* demesi gayet mümkün
duruyor. İnsanları *eğlendireceğiz* diye düşman ürete ürete, sonunda manasız konulardan bir dünya
savaşı çıkarıp tüm dünyanın sonunu getirmek de bu risklerden başka biri. Yani sistemin kendini
düzelteceğini, bir şekilde yoluna devam edeceğini düşünmek için sebebimiz yok. Ahlakperest elitist
embesiller kendilerinin *ideal dünyaya* nasıl daha yakın olduğunu anlatır, diğerleri de onları
yalancı çıkarmak için tüm aptallıklarıyla çabalarken, olan tüm dünyaya olacak ve maalesef biz de bu dünyanın
içindeyiz. 

O halde burada *aklın yolu* olarak başka bir usul getirmek lazım: Sisteme *bizi daha iyi yaşatırsan,
sen de daha çok yaşarsın* telkinini daha net şekilde yapmak, insanların sistemden daha çok
faydalanmasının sistemin de lehine olduğunu daha çok göstermek. Ancak bir yandan da bu işi *yoklukta
eşitlik* seviyesine getirmeden, insanların *doğru şekilde sınıflaşmasına* ve sınıflar arasında
hareket edebilmesine imkan sağlamak. Masallarımızı, hikayelerimizi, sınıflaşmaya sebep olan
değerleri ve sair tüm ideolojik müktesebatımızı buna göre inşa etmek. 


[podcast]: https://podplayer.net/?id=100068004 
