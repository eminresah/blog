---
title: Virgül 3 Temmuz 
author: Emin Reşah
date:  2021-07-04 00:51:49+0300
expiryDate:
dp: 15329
featured_image: /images/header-111.jpg
tags:
    - kırgınlık
    - yorgunluk
    - sabır
    - evlilik
    - aşk
    - sevgi
    - risk
---



Kırgınlık. Her şey bittikten, giden gittikten, kapılar kapatıldıktan sonra ama
henüz ortalık toplanmaya başlamadan gelen kırgınlık. 

Bir yandan yorgunluğuma şaşıyorum, bir yandan *sabretmişim aslında, o kadar az
sabretmemişim* diyorum, bir yandan da üzüntü. Güvenini kıran her insan,
başkalarına güvenmene de mani oluyor. Bunun da öfkesi. 

---

*Birinin seni sevdiğini nasıl anlarsın?* diye sordu. *Sanırım risk aldığında*
dedim. *Sevgi emek midir?* diye konuşmuştuk başka biriyle, hayır, *emek*
dediğiniz sadece sevdiğiniz için verilmez, bazen *iş* veya *eş* icabı da
verilir. Hatta çokça bunlar için, sevgiyi ikame etmek için verilebilen bir
şeydir. *Risk* öyle değil, sevmediğin biri için kendini tehlikeye atmazsın. 

Bu biraz da güvenin tarifi tabii ama güvenmediğin insanı sevebilir misin zaten? 

İnsanları tanıdıkça merak duygusunun kaybolduğunu ve bunun da aşkı öldürdüğünü
söylerler. Merak duygusu değil de, beraber alınabilecek riskler azalır. Risk
azaldıkça tehlike ve heyecan, bunlar azaldıkça da aşk. Evliliğin *aşkı*
öldürmesi de böyle, konuya *devlet garantisi* dahil olduğunda alınabilecek bir
risk kalmamıştır. Gerekli yerlere *biz bu insanla sevişiyoruz* diye kaydolursan
artık ilişkinin ürettiği tüm riskler bertaraf edilmiş, sakin, sade, risksiz bir
hayatı paylaşmaya niyet etmiş olursun. İnsanlar buna değişik değişik tepkiler
verirler, çoğu ilişkisinde bulamadığı riskleri ve *oyunu* hayatının diğer
taraflarında arar, işkolik olur, alkolik olur, maçkolik olur, oyunkolik olur,
kumarbaz olur, kendini yemeğe verir, olmadı aldatır. Çünkü hayatının bir
tarafında almaktan imtina ettiğin risk, başka bir tarafında ikame edilmelidir.
İstisnalar olmakla beraber evlendikten sonra çiftlerin farklı taraflara doğru
koşmalarında böyle bir *risk arayışı* görüyorum. 

*Evlilik* kavramının bendeki bu *heyula* intibaının sebebi o heyecansızlık,
ölgünlük, vazife ve yapılacak işler listesinden ibaret bir yorgunluk olması.
*Sevgimi göstermek için* aldığım bir riskmiş bu *müessese* ve karşımdakinin hiç
de risk almadığını, bilakis hayatını riskten arındırmak için beni tercih
ettiğini görünce de sıkılmışım. 

