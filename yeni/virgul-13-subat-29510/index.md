---
categories: 
    - Virgül
tags: 
    - organizma
    - organizasyon
    - evlilik
    - ahlak
    - yapay zeka
title: Virgül 13 Şubat
author: Emin Reşah
date:  2021-02-13 23:46:33+0300
expiryDate:
dp: 15189
featured_image: /images/header-47.jpg
---

Organizasyonların amacı insanlara tek başlarına yapamayacaklarını yaptırmak.
Buna *ahlaksızlık* da dahil. Normalde yapmayacağı işleri insanlar mensubu
oldukları *çete* için yapar. 

Bu da *organizasyon* dediğimizin bir *organizma* olduğunun delili. Biyolojik
organizmanın hücrelerinin tek tek bekasından veya mutluluğundan sorumlu
olmaması gibi, *sosyolojik organizmalar* da insanların tek tek ne olduğunu
umursamaz. Hücrelerin değeri organizmanın işine yaramasıyla ölçülür. 

*Ahlak* da böyle biraz. Amacı sosyolojik hücrelenin organizmaya faydalı
olmasını sağlamak. Sosyal stabilite lehine gelişmiş olması, insanlardan başı
sonu belli makul hayatlar beklemesinin sebebi de bu. İnsanların arasındaki
ilişki biçimleri eğer organizma lehine teşkil edilmezse organizma yaşayamaz.
Evlilik kurumu olmazsa erkekler devamlı bir kadın mücadelesine girişir,
kadınların stabil bir hayatı olmayacağı için çocuklar yeterince büyümeden
ortada kalır. Bu da organizmanın büyümesine ve gelişmesine engel. Organizmanın
lehine olduğu için *sıkıcı* kurumları yaşatıyoruz, kendi tekil benliğimizin
lehine olduğu için değil. *Ahlaksızlık* dediğimiz de organizmanın avukatlığı. 

Ancak bu da şöyle bir meseleyi getiriyor: *Organizma* dediğimiz de neticede
*fiktif* bir mesele. Belki de organizmadan önce ahlak ve evlilik vardı, belki
de dürbüne tersinden bakıyorsun?

Sanmıyorum çünkü organizma lehine olduğu zaman tüm kadim ahlaki kurumlar
erimeye başladı. Evliliğe burun kıvırıyoruz çünkü dünya çok kalabalıklaştı.
Televizyonun girdiği ülkelerin hepsinde nüfus düşmeye başlıyor. İnsanlar
zenginleştikçe daha az çocuk yapıyorlar çünkü sosyolojik organizmanın nüfusa
değil, *güce* ihtiyacı var. Sosyolojik organizmamız artık daha başka dünyalara
gözünü dikmiş durumda. Kolektif şuurumuz yıldızlarda yer bakıyor.

Sebep ve sonuç arasındaki ilişkiyi onun için *organizmadan* başlatıyorum. Onun
lehine olduğu zaman mülkiyet icad oldu, onun lehine olduğu zaman da kaybolacak.
Evlilik bir stabilite getirdi, sonra tek eşli evlilik daha büyük stabilite
getirdi, eğer *hiç evlilik* daha stabil hayatlara sebep olursa, *evlenmek*
ahlaksızlık sayılacak. Eskiden homoseksüellik ahlaksızlıktı, şimdi homoseksüeli
*dışlamak* ahlaksızlık. İnsanın *hücre* olarak en efektif kullanıldığı düzen
neyse, organizma senden benden enerjiyi en çok nasıl ediniyorsa, dünyanın
düzeni de oraya gidiyor. 

Sonunda insana ihtiyacı kalmazsa insandan da kurtulacak. Bir noktada yapay
zekadan mürekkep bir sosyolojik organizma olmayı tercih edeceğini tahmin
ediyorum. O zaman biz de, bu milyonlarca yıllık ve o zamanın mirasını ve
arızalarını taşıyan zihnimizle beraber kaybolup gideceğiz. 

