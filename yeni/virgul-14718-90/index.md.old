Title: Virgül 31 Ekim #2
Author: Emin Reşah
Date:  2019-10-31 17:01:06
Dp: 14718
Status: published
Image: /img/header-24.jpg

> Anything that is too stupid to be spoken is sung. - Voltaire (1694-1778)

Konuşmak için *çok aptalca* olan bir şeyin şarkısı yapılır demiş Volter
hazretleri.

Bunu tam *defterime*:

> *Şiirdeki düşünce* nedir? Şiirin duygu, ilham veya sahne değil de *düşünce*
> taşıması bir bana mı garip geliyor? Düşüncenin yeri şiir değil, şiir de düşünce
> etrafında yazılmaz.

yazdığım gün gördüm. Voltaire'in *şarkı* dediğine şiir demişim gibi geldi. 

Memleketimizde *şiir* deyince akan suları kesiyor ve *şair* deyince büyük
birinden bahsettiğimizi kabul ediyoruz. Düzyazıda yanyana geldiğinde çok saçma
duracak kelimeler, şiire döküldüğünde bir nevi *kralın şiiri* olduğundan
herhalde insanların hürmetine mazhar oluyor. Şiirin saçması yok, şairin *bir
bildiği* olduğunu düşünüyoruz.

Buna itiraz edecek kadar şair değilim, *adamların* bildiği bir şeyler olduğunu
inkar etmek için muhatabı oldukları *ilhama* muhatap olabilmek lazım belki. Yine
de bir *şairin* düzyasına bakınca eğer *ciddi* bir fikir göremiyorsam, şiirinin
de bundan fazlası olabileceğini düşünmüyorum. Bir şair düzyasında
saçmaladığında, *bir hikmet vardır* diye değil, *şiiri de bundan fazla değil
demek ki* diye bakıyorum.

Şiirin *duygularımı* gıdıklayan taraflarını seviyorum, *sanat* zaten bu ancak
şiirin diğer sanatlardan *daha derin* olduğu bir safsatadan ibaret.
