---
title: "Yevmiye 13668"
date: 2016-12-15 21:33:27
dp: 13668
featured_image: "/images/header-68.jpg"
images: ["/images/header-68.jpg"]
draft: true
tags: []
---



## 1

*Büyük politika* hakkında neden çok konuşmak istemiyorum?

Birincisi o politikaları belirleyenlerin sahip olduğu bilgilere sahip
olmayabilirim. Belki sahibimdir, belki benden fazlasını bilmiyorlardır ama
*belki* de biliyorlardır. Bu belkiler arasında ilerlemek mümkün değil ve
vüzeraya yaptığınız her eleştirinin bu basit karşılıkla susturulması mümkün. Biz
bu *yönetici*, *siyasetçi* denen insanların makul ölçülerde akıllı olduğuna
inanıyoruz ama onların tanrı olduğuna veya geleceği bildiğine değil. Beceriksiz
olduklarını düşündüğüm çok, genel gidişlerinin de iyi olmadığı kanaati bende
hakim. Bilhassa artık *tek adam* duruşunun, bilhassa sevgilerini abartanlar
yüzünden yanlışa sevkettiğini, Suriye gibi yanlışlarda hesap sormanın baştan
başlaması gerektiği düşüncesi var ama bunların hepsinde, bu, *her şeyi bilmiyor
olabilirsin* itirazı makul.

İkincisi politika hakkında konuşmanın, *haklı* olmak dışında kimseye bir faydası
olduğunu sanmıyorum. Bilerek ve isteyerek insanları yönetmekten kaçan birinin,
sonra sözünün dinlenmediğini, politika oluşturulurken kendisine sorulmadığını
söylemesindeki komiklik bir tarafa, istesem de kendimi dinletecek gücüm
olmadığına göre, *haklı* olmak ve kendimi memnun etmekten başka bir faydası
olmayacak konuşmalara girmiyorum. 

## 2

Ölüm neyi alıp götürür?

Falanca insanın yeniden doğduğunu söylüyorlar. Ancak *ölüm* o kadar zormuş ki insan önceki hayatından hiçbir şeyi hatırlamıyormuş. Arada sırada gördüğü rüyalar ve *o his* dışında bir delili yokmuş. 

*Bir delili yok* demek aslında bu, bilmem farkında mısın?

Böyle bir hissi, mesela uçtuğunu söyleyen bir insan da iddia edebilir. *Dün şuradan şuraya havalandım ama kimse görmedi, ben de tam ayrıntıları hatırlamıyorum ama o his duruyor* dese, ona inanır mısın? Ben inanmam. O halde nasıl oluyor da, ölümün insanlara unutturduğu önceki yaşamlara inanabiliyorsun?

## 3

Birkaç gündür Daniel Dennett'in [Breaking The Spell](https://en.wikipedia.org/wiki/Breaking_the_Spell:_Religion_as_a_Natural_Phenomenon) kitabını dinliyorum. Dinin neden varolduğunu ve dini düşüncenin neden halen önemli olduğunu anlamaya çalışan, ama bunu Ateist bir perspektifle yapan bir kitap. Dennett zaten Ateizm denince Dawkins'le aynı kategoride, söyleyeceğini onun kadar abullabut olmasa da, esirgemeyen biri. Daha önceden de [Consciousness Explained](https://en.wikipedia.org/wiki/Consciousness_Explained) isimli bir kitabını okumuştum. 

Bu kitapla aynı zamanda, bir de Yale Üniversitesi'nde [PHIL 176 Death](http://oyc.yale.edu/philosophy/phil-176) (Ölüm) dersinin videolarını seyrediyorum. 2007'de Shelley Kagan tarafından verilmiş bir ders ama konusu itibariyle pek modası geçtiğini sanmıyorum. Daha önceden dinlediğim 13. derse kadar olanları atladım, bunların geneli insanın *kişiliği* veya *özü* gibi konulardaydı. Ölümü anlatırken, *ölen kim?* sorusuna cevap verebilmek için uzun uzun anlattıkları. Şimdiyse, aslında bu sorunun cevabının pek de önemli olmadığına ve zaten kesin bir cevap vermenin mümkün olmadığına kanaat ettiğimiz için doğrudan *ölüm nedir?* diye bakıyoruz.

Kagan'ınki daha doğrudan, Dennett'inki daha dolambaçlı bir saldırı. Dennett üslup olarak uzun uzun anekdot anlatmayı seviyor, biraz fazla daldan dala atlıyor ve önceki kitabında da farkettiğim, önemli soruları ileriye bırakıp, sonra bunların üzerinde yeterince durmuyor. Burada da *bir Tanrı var mıdır* gibi, aslında dinle ilgili temel bir soruyu ileriye attı ve şu sıra bu sorunun cevabını vermesi gerekiyor ama beklendiği kadar derin bir cevap gelmiyor. Bunun yerine *Tanrı'ya inandığını söyleyenlerin çoğu aslında Tanrı inancının önemli olduğunu düşündüğü için, Tanrı'ya inanmaya inanıyor* gibi topu taca atan ve *zaten olmayan bir şeyle bizim bu kadar uğraşmamızın da anlamı yok* manasına gelecek bir tavırla konuyu olduğu yerde bırakıyor. 

Dinin ekseri kısmının insanların aczinden ve cahilliğinden kaynaklanmış olması, onun geleneklerine, adetlerine veya bunun gibi bir takım sosyal taraflarına, bu sosyal tarafları destekleyen doğrularına *bilimsel* destek bulamıyor olmamız, sorduğu temel sorunun, yani *bu hayat sadece kendisinden ibaret midir?* sorusunun önemini ortadan kaldırmıyor. Ölümle ilgili bu dünyada söyleyeceğiniz her şey, onun bir son olduğu, Kagan'ın tekrar tekrar anlattığı gibi, onu tecrübe etmenin bir taşın kendini tecrübe etmesinden farklı olmadığı gibi ifadelere dönüyor. Tanrı da benzer şekilde. Ancak bunlar, sorunun ağırlığını, asıl meseleyi, *bu dünya neden var?* meselesini, *biz neden varız?* meselesini ortadan kaldırmıyor. 

*Hepsi sadece kuantum alanlarının denk gelmesiyle oluşmuş bir şans eseri* demekle, *Tanrı yarattı* demek arasında, *hikayecilik* ölçüsüyle bakarsak, pek bir fark yok. Bilimciler ilkinin daha *açıklayıcı* olduğunu düşünüyor olabilir ama her ikisi de, *bu konuyu günlük bilgimiz ölçüsünde bilmiyoruz* demekten başka bir anlama gelmiyor. Dini ilimler Tanrı hakkında bunun üstüne başka şeyler anlatıyor, bilim de, bütün bir *yaratılış* binasını *şans eseri* fikri üzerine kuruyor ama neticede zemin benzer: İkisine de bir şekilde inanmanız gerekiyor. 

Eğer inanç, insan hayatında bu derece temel bir yerdeyse, yani onsuz yaşamak mümkün değilse, onsuz hayatımız yarım kalıyor ve yeterince fonksiyonel olmuyorsa, demek ki inançların veya *inanç mühendisliğinin* hayati bir tarafı varmış ki, bu kadar zihnimizi ele geçirmiş diyebiliriz. Kainata, ölüme, tanrıya dair bir takım inançlar ortaya çıkarmak ve bunların en azından sathen *tutarlı* olmasını beklemek insani bir durum. Ancak bu insani durum, neden var? Gerçekten insanı diğer canlılardan ayıran bu kadar özelliğin yanında, inanç sahibi olmak zorunda olmak, ona bir avantaj sağlıyor mu?

Buna *tabii ki* diyecek çoktur. Çünkü neden, çünkü varolmayana inanç duyarak insan gelebilecek tehlikelere karşı kendini korumuş. Güzel bir fikir, fakat, aynı zamanda gelmesi muhtemel olmayan tehlikeler için de kaynaklarını israf etmiş. İkincisi birincisinden daha çoktur eminim. Yani inanç sahibi olmak, o kadar kullanışlı ve avantajlı bir şey olsaydı, sadece insana mahsus olmazdı, bir de böyle bir sorun var. 

O sebeple belli inançlar yetiştirir, büyütürken, bu inançlara neden ihtiyaç duyduğumuzu ve insanda bu inanma ihtiyacının nereden kaynaklandığını da düşünmemiz icap ediyor. Bir şekilde Tanrı'ya veya ona benzer kavramlara ihtiyaç duyuyoruz, bir şekilde ölümden sonra hayata inanmak istiyoruz, bir şekilde kendimizi kainat karşısında yalnız görmek istemiyoruz. Bunun *usullerinin* doğru olmadığını, yani dinin bu ihtiyaçları tam olarak karşılamadığını söyleyebilirsiniz, dersiniz ki, efendim, insanların önemli bir kısmı artık dinin anlattıklarından bu gibi dertlerine *deva* bulamıyorlar. Ancak ben buradan dini işleyişin, yaşayışın yeterince işlenmediğini, yeterince iyi sunulmadığını anlarım, onun tamamen faydasız olduğunu değil. Ayrıca asıl meseleler üzerinde, Tanrı'nın varlığı ve şu bedendeki *ben* hissinin nereden geldiği gibi konularda, hala emekleme safhasında bir medeniyetimiz, fikriyatımız var. Tanrı'yı reddedenler, o olmazsa, kainatın nasıl olup da rasyonel olacağını, nasıl olup makul olacağını veya insanın nasıl olup da *gerçekle* yüzyüze kalabileceğini açıklayamaz. Evrimsel manada, hakikat/gerçek insana yarayan bir bilgi değildir, dahası *yalan söylemek*, *hayal görmek* vs. insanı *eş bulma* konusunda çok daha avantajlı duruma getirir. Erkeği ve kadını, olduğu gibi görmek mi, yoksa onun *dünyadaki en güzel insan* olduğunu düşünmek mi daha iyidir evrimsel açıdan? O halde neden hakikat bize ulaşsın ki? Bizim hakikatle ne gibi bir işimiz olabilir, eğer Tanrı yoksa?

Bu Anselm'in *ontolojik kanıtı* gibi bir izah değil. Daha çok Ateizm'in Tanrı'yı reddetmek için kullandığı araçların büyük ölçüde *kainatı* reddetmek için de mümkün olduğunu iddia etmek. *Tanrı fikri* çok aptalca geliyor olabilir ama anlamsız bir kainat fikri daha aptalca değil mi?

O sebeple dine *kafadan* saldıran zevatın derdinin, hakikatin anlaşılması olduğu kanaatim olmadı. Ben İslami geleneğin mensubu olarak, bunun ne gibi arızalar içerdiğini, insanların nasıl da hakikati bırakıp, kendilerine kulluk etmesi kolay *tanrılar* icad ettiğini, kainatı anlamanın Allah'ı anlamaktan daha kolay olduğu halde, nedense insanların Allah'ı anladığını iddia edip, kainattan yüz çevirebildiğini görüyorum. Bununla beraber, *varlığın anlamı* konusunda, bana öğrettiği, günlük hayatımı icra ederken, *bu müşteriyi de aldatmak rasyonel olur mu?* sorusuna cevap vermem gerektiğinde, bana felsefeciler değil, *bizi aldatan bizden değildir* diyen Peygamber oluyor. Çünkü mesela modern ahlakın önemli bir kısmının anlamsız olduğunu görüyorum. Rasyonel bir ahlak, karşınızdaki insanın kim olduğuna bağlı olarak size onu aldatıp aldatmama konusunda farklı cevaplar vermelidir. Eğer hiçbir zaman ortaya çıkmayacaksa, diyelim, bir makalede sonuçları azıcık değiştirmem, yayınlanma imkanını artıracaksa, birazcık abartmam aslında gayet rasyoneldir, çünkü bu sayede kendi ölümlü varlığımı daha kolay yaşamaya sevketmiş olurum. Buradaki *ortaya çıkmayacaksa* ölçüsü de, çoğu durumda makul bir risktir. 

Böyle tartışmalar, kitaplar bana bulunduğum yeri daha çok sorgulamaya imkan veriyor. Uzun zamandır *normal* müslümanların inandığı gibi inanmıyorum, benim için *ahlak* ve *uygulama* sözden daha önemli ve önce geliyor. Mensubu bulunduğum geleneğin önemli bir fikir krizinde olduğunu, ezelden *global* bir din olarak, modern çoktanrılı *liberal demokraside* kendine yer bulmakta ne kadar zorlandığını biliyorum. Ancak bütün bu geleneği, *saçma sapan hikayeler* deyip bir kenara atacak değilim. İnsan hikayesidir, İslam da benim hikayem. 

## 4

Twitter'da İran, Rusya ve Suriye'yi yerme günleri. Ben de katılsam diyorum, *mezarına köpekler işeyesice Humeyni'nin* diye girizgahlar dizsem. Eminim pek çok Şii bunları görüp ihtida edecektir. 

Şiiliğe bakışım 20 senedir değişmedi herhalde. Neticede bizde olmayan, hayli
yabancı bir dini müesseseleri var. Kitabımız aynı ama onların *dini pratikleri* bizden hayli farklı. Hristiyan bir yerde doğsam Ateist olurdum dediğim oldu, Şiilik için de geçerli bu. İnanç doktrinlerini adı Ali de olsa, Veli de belli insanlara fazla yer veriyorsa, benim huzurum kaçıyor. İnsanın insan olduğunun teslimi gerekir, bu da önce onun sınırlı olduğu, ölümlü olduğu gibi düşüncelerle başlamayı icap ettirir. Bizde de (adı tasavvuf olan bazı geleneklerde) yer bulan, bazı insanların tartışılmaz üstünlüğü, kurtarıcılığı fikrine uzağım. Bunu formüle etmiş, temel taşı yapmış Şiiliğe bakışım da burun kıvırmak şeklinde gerçekleşiyor. 1400 sene önceki siyasi olayların kan davasını gütmek, bunu goygoy malzemesi yapmak da ayrı bir mesele. Birisi *sen peygamberin torununun katledilişine üzülmüyor musun?* edebiyatı yapıyorsa, bunun bugüne dair bir istismar içerdiğinden şüpheleniyorum. O dava benim nazarımda tarafları öldüğü için düşmüş bir davadır, ne Muaviye, ne Yezid, ne Kerbela'nın diğer failleri aramızda, diğer müslümanların aleyhine bunu gütmek iyiliğe hizmet etmiyor. 

Bunları Şiiliğe bakışımı anlatmak için yazdım. Bununla beraber bugünkü
hallerimizde, bu mezhep farklılığın temelde siyasi bir farklılık olduğunu,
gereğinden fazla gerilmesinin dine faydası değil, zararı olduğunu da
düşünürüm. Biz Ehli Sünnet'i savunacağız, onlar mezhepçilik yapıyor diye biz de
yapacağız ve bu sayede galip geleceğiz diyorsak, onların kafa yapısına,
yobazlığına, istismarına tav olmuş, onların tuzağına düşmüş oluruz. Bu kavgayı
da kazanamayız, bizim (Türklerin) birinci hasleti dindarlıkları değil, malum,
her ne kadar kendimizi öyle görüyor olsak da, son zamanlarda herkes bizim
dindarlaştığımızı söylediği için kendimizi öyle sanıyor olsak da, gerçekte öyle
bir durum yok. Türkiye'ye diğer müslüman milletlerin bakışı dindarlığı üzerinden değil, gelişmişliği ve insan çeşitliliği üzerinden olabilir. 

Benim için de kolay ve hoş aslında mezhebimle övünmek ve bizim onlardan ne kadar
üstün ve daha merhametli ve daha iyi olduğumuzu söylemek. Bunun alıcısı da
herhalde daha çok olur. Bununla beraber benim gayem kendime rahatlatacak bir
söylem bulmaktan öte şiilik nasıl bitirilir ve vatandaşı olduğum devlet nasıl
daha sağlam olur, halkını, beni, çevremdekileri nasıl daha mutlu eder, bunları
düşünmek. Şiilikle mücadele, hem yanlış bir dini fikir olduğu, hem siyaseten
bizden uzak olduğu için önemli bir öncelik ancak bunun yolu sabah akşam onlara
sövmek değil, maalesef. Onların insan kapasitesini, fikri kapasitesini yok
etmek, onları bölmek, birliklerini bozacak *modern Şiilik* fikriyatı üretmek, mezheplerini siyasi malzeme olarak kullanmalarına mani olmak vs. daha önemli ve etkili olacaktır.

Bunları söylediğimde, sanki İran'ı çok seviyormuşum da, onunla birlik olmak çok
umurumdaymışım gibi duruyor olabilir velakin asıl derdim, Allah şahit İran
değil. Bu kazanamayacağı savaşlara girmeye çok meraklı millete, *yaptığınız
hedefe ulaşacak mı?* diye sormak. 

Buna da *biz zaferden değil, seferden sorumluyuz* diye bir cevap
veriyorlar. Hayır hocam, zaferden de, askerini, enerjini, silahını, söylemini,
paranı, toprağını, insanını doğru kullanmaktan da sorumlusun. Söndürebileceğimiz
ateşler yakalım. 
## 4

Bugün *Mavi Marmara* duruşması vardı, çok yakından takip etmedim ama anladığım
kadarıyla dava düştü. Uluslararası anlaşma sebebiyle düşürüldü. Bu zamanında
belli bir neticeydi, anlaşmaya varıldığında Türkiye bu yargılama hakkından
vazgeçmiş oluyordu. Bunun ne kadar *hakkaniyetli* olduğunu tartışmayacağım,
çünkü iki taraftan da söylenecek sözler bulunabilir. Bir taraf, *Kudüs'ü (veya
Gazze'yi) esaretten kurtarmak* için girişilmiş bir mücadeleden
bahsedebilir, diğeri politik zorluklardan ve o zamandan beri verilen mücadelenin
kimse için faydalı olmadığından bahsedebilir. Bir yanda devlet var, bir yanda
*hakkaniyet* ve her ne kadar aynı tarafta olmalarını beklesek de, anlaşıldığı
kadarıyla bu beklentimiz pek karşılanamayacak. 

*Pratik* ve *doktrin* diye iki uç olsa, bunların hangisine daha yakın olurdum?
Bu diğer konularda da çok tartışmaya açık bir *kısa vade*, *uzun vade*
kavgası. *Daima uzun vade* diyerek yaşayamayız, çünkü o uzun vadeyi görecek
kadar *güç* ancak kısa vadeli tedbirlerle kazanılabiliyor, ancak *sadece kısa
vade* diyerek de hayatta bir anlamımız olmaz. 

*Dini düşünce* veya genel olarak *düşünce* dediğimizin bu ikisi arasındaki
terkibi iyi bulması lazım. Hangi adımları atınca nereye ulaşırız? Bugünkü sınav
bana on yıl sonrası için ne kazandırır? Bugün yapmam gerekenleri yapmazsam ne
kaybederim?

İnsanların hayatında bile bunların kolay cevapları yok. Sanki varmış gibi
yapıyoruz bazen, çünkü meselemiz bir siyaset bulmak değil, genelde galip gelmek
oluyor. *Böyle yaparsak uzun vadede her şeyi teslim etmiş oluruz* diyenle,
*böyle yapmazsak o uzun vadeyi asla göremeyiz* diyen hep çatışıyor. Bunların da,
o uzun vade uzakta olduğu için birbirlerine edecekleri laflar çok. Hasılı
insanlar konuşmaya devam ediyorlar. 

------

Bunun başka bir tarafı dini söylemlerin ne kadar uzun, ne kadar kısa vadeye
dönük olacağı. İnsanın kendini veya başkalarını anlaması bile bu iki yoldan
birini tercih etmesiyle mümkün. *Karşımdaki insanla kısa vadedeki hayrı
gözeterek bir mücadeleye mi girmeliyim, yoksa onunla uzun vadeli ilişkimi mi
korumalıyım?* Hangisi daha doğru?

Buradaki iki uç, bir yandan da *doktrin* ve *eğitim* konusunda kendini
gösteriyor. Doktrin olarak haklı olmak mı istersin, yoksa karşındaki insanın
eğitimini tamamlamak mı? Bunun bir cevabı var mı?

Bir insanı etkilemek için onun tarafından sevilmek lazım. Bir şekilde iletişim
kanallarının açık olması lazım. Onu eğitmek istiyorsan, onunla bir alıp
vereceğin varsa, bir umudun varsa, kapıları tamamen kapatmak bir çözüm
değil. Bununla beraber kapıları kapatmamak uğruna her sözüne baş sallamak da,
mesela, doğru değil. Ne yapacağız, o zaman?

Bunun kararını ben *ortama* bırakmayı ve değişik toplulukların insanlara farklı
yaklaşımlar sergilemesinin daha doğru olduğu kanaatindeyim. Bazı insanların
kalplerini açan anahtarlar sizin elinizde olmayabilir, onlara da başka şekilde
yaklaşmak icap eder. Bazısı bazısı için manasızdır, belki *böyle arkadaş hiç
olmasa daha iyi* deriz ama kimin hangi vesileyle nereye ulaşacağını bilemeyiz.

Eğitimin, genelde doktrinden daha önemli olduğunu, doktrin olarak doğru olmanın
kişiye *kendiden kaynaklı haklılık* dışında pek bir faydası olmadığı kanaati
sanırım yaşlandıkça oluşmaya başladı. Eski halime nazaran hayli *eyyamcı*
sayılmam da bundan herhalde. 

Dini kitaptan okuyup, ahlak kesmenin ne kadar zevkli olduğunu belki on yaşımdan
beri biliyorum. Ancak böyle bir *haklılığın* insanların faydasına olmadığını,
herkese bulunduğu yer itibariyle yardım edebileceğimizi ve dünyadaki vazifemizin
de az buçuk bu olduğunu da öğreniyorum. Ben bugün, 21. yüzyıl Türkiyesinde
yaşayan bir adam olarak, kendimi 7. veya 17. yüzyıldaki standartlarla
değerlendirmeye çalışırsam, bu muhtemelen kendime ve etrafıma haksızlık olur.

Bununla beraber diyecekler ki, *kim belirleyecek bu yeni standartları?* Tamam,
bir yenilik gerektiği aşikar olabilir, eski zamanlarda olmayan günah işleme
yöntemleri var ve aynı şekilde o zamanlar olmayan sevap imkanları da
var. Bunların hangisinin daha makbul veya daha kötü olduğuna kim karar
verebilir?

Naçizane toplulukların kendileri için en iyisini tercih ettikleri kanaatine
ulaştım. Bir topluluk *değerlerini* mensuplarına ne derece aktarabiliyorsa,
onları ne kadar iyi eğitebiliyorsa, o kadar ayakta kalıyor. Ancak bu eğitim bir
ezberden doktrin eğitimi değil, insanların günlük hayatlarında kullanacakları,
onların zor durumlarda dahi doğru olmalarını sağlayacak bir eğitim. O sebeple,
Kitab'a bakıp, oradan bir iki ayeti çekip, bunlarla insanların kafasını yarmayı
adet edinenlerin muhtemelen bu *eğitim* metodunu pek de ileriye
götüremeyecekleri, ancak insanların dinlemeyi ve onları sevmeyi öğütleyenlerin
bir asır sonra hala varolacaklarını tahmin etmek mümkün. 

## 5

Nass ne demek? *Tartışılmaz hüküm* demek. Ancak bu tartışılmazlık, insanların
anlayışı itibariyle mi, yoksa üzerindeki etiket itibariyle mi? İnsanlar bu
hükümleri tartışılmaz olduğunu kabul mü ederler, yoksa gerçekten tartışmaya
ihtiyaç duymazlar mı?

Nass aslında ikincisi olmalı: O kadar açık ki, zaten tartışmaya da ihtiyaç
yok. Allah'ın birliği böyle, o kadar açık ki nesini tartışacaksın? Ancak bunun
her yere uygulanması da zor, insanlar bazı konularda ihtilaf ediyorlarsa, burada
nass olmadığını düşünmek daha kolay. *Falanca ayet bizim için nasstır*
dediğinde, aslında bunun o kadar da *nass* olmadığını kabul etmiş oluyorsun,
*bizim için* diyerek. 

İnsanların bu her tarafından belirsizlik akan dünyada bir kesinliğine
sarılacakları bir dala ihtiyacı var: Nass bunu sağlıyor. Diyoruz ki, *şu ve şu
kesindir, bunları tartışamayız. Bunların kesinliğini tartışan da zaten bizden
değildir ve bunu tartışmak bizi ancak helake götürür.* Elimizde mis gibi bir
kesinlik oluyor, yanlış olmadığından emin olduğumuz bir yol.

Bu güzel ancak bir yerden sonra, okumaya devam ettikçe, bunun temelde psikolojik
bir ihtiyaçtan kaynaklandığını da düşünüyorsun. Nass dediğin gerçekten
tartışılmaz olduğundan değil, biz onu öyle görmek istediğimizden ve hayatımızı
ona göre şekillendirmeye azmettiğimizden nass. Tabii ki ben bunu böyle
söyleyince, tartışma başka bir yere gidiyor, o zaman diyor, *sen bunun nass
olduğuna inanmıyorsun, o halde, sen de helak olmuşlardansın.* Belki bu doğru,
belki mesele benim imanımın zayıflığı ancak belki de, yani, ufak bir ihtimal de
olsa, bizim bu kadar nassa ihtiyacımız yok. 

Daha doğrusu şu: İnsan nass'lara sığınıp, doğru yaşamayı düşünme sorumluluğunu
üzerinden atamaz. *Bize böyle bir emir gelmedi* deyip, sırf aksine bir hüküm
sayılmadığı için kapitalist olamazsın, ancak kapitalist olmayı nassen inkar da
edemezsin. Asıl sorunları düşünmeye başladığımızda hayatımızı şekillendirme
konusunda, nass'ların o kadar da yardımcı olmadığını farkederiz. Farkedince o
nass'lar da, o kadar nass olmaktan çıkar. 

## 6

Teknoloji hayatımızı kolaylaştırıyor ve *aslında gelecek o kadar da korkunç
değil.*

Mesleğim yapay zekayla uğraşmak olduğu için, bunun sosyal taraflarıyla da
ilgilenmem gerektiğini düşünüyorum. Ancak *teknologlarda* beni sıkan bir şey
var, *ne olursa olsun ilerleme* kafası, *yenilik=ilerleme* kafası, yeni
oyuncakların her zaman daha süper olduğu kafası. Zaman zaman gelen *minimalizm*
modası gibi değil benimki, daha çok teknolojiden bıkmışlık. 

Gittiğimiz yerin *tehlikesiz* olduğuna inananlar çok. Daha doğrusu sanırım
inanmasalar da, hayat standartlarının devamı için bunu söylemeye devam etmek
durumundalar. Adamın ödeyeceği faturalar, alacağı yatlar, bineceği uçaklar ve
konuşmacı olarak katılacağı konferanslar var ve bunların hepsi robotların ne
kadar da güzel bir gelecek vaadettiği temeline dayanıyor. Bu adama *robotlar
tehlikeli mi?* diye sorarsan, *evet* demesini beklememek lazım. 

Bununla beraber, insanlık kendni yok etme noktasına yavaş yavaş geliyor. İki uç
var, biri henüz bu akıllı makineler kendi ayakları üzerinde duramayacak kadar
gelişmeden kendimizi yok etmemiz. Diğeri de bu akıllı makinelerin bizi artık
hayatta devre dışı bırakması. 

İnsanlar sonsuz bir enerjinin, diyelim Güneş'in etrafına yapılmış
bir [Dyson küresiyle](https://en.wikipedia.org/wiki/Dyson_sphere) bütün
enerjisini soğurup kullanmanın, insanlık için *cennet* olacağını
düşünüyor. Herkes için hayatı boyunca aklına gelebilecek her şeye *bedava*
erişim. Çünkü robotlar bizim hizmetçimiz olacak, pis işleri onlar yapacak. Bu
pis işlerin arasında, en pisini kimse söylemiyor: *Düşünmek.* Düşünmeyi de onlar
yapacak, çünkü düşünmek zorunda olmayan bir insanın düşündüğünü dünya tarihi
henüz yazmadı. Ben de mecbur olmasam da, kahvemi alıp, çikolata yiyerek bütün
gün karşıdaki parkı seyretsem istiyorum.

Eğer robotlar bizim üzerimizden bu düşünmek yükünü alacaklarsa, zaten insan
olmanın da bir manası kalmayacak demektir. Hayat doğumla ölüm arasında biraz
enerji tüketmek ve çeşitli rüyalar görmekle geçip gidecek demektir. Kim neden
hayatla, bilimle, uzayla ve bunun gibi konularla uğraşsın?

Diyecekler ki, insanlarda *doğal* bir merak var, işte taş devrinden beri
yıldızlara bakıp merak ediyorlar. Ancak bunun sebebi büyük ölçüde bu soruların
cevaplanmamış olması, istediğimde o yıldızların her tür bilgisine
erişebileceğimi biliyorsam ve bana istediğim kadar ayrıntıyı sunacak makinelerim
varsa, hala merak etmeye devam eder miyim?

İnsan için böyle bir *anlamsızlık sonunun* daha muhtemel olduğunu
düşünüyorum. Kendini yok etmeyecek kadar akıllı olması muhtemel ama kendini
*anlamsızlaştırmayacak* kadar akıllı değil. Bizim Dünya isimli ekosistemde bir
yerimizin olması için, burada bir şeyleri yiyip, bir şeyleri üretip, döngüye bir
şeyler katmamız gerek. Bilimin nihai amacıysa bizi bu döngüden tamamen kurtarıp,
kendine yeten canlılar olarak bundan sonraki maceramıza devam etmemiz gibi
duruyor. Bize ihtiyaç duyan bir ekosistem olmadığında, sadece kendi kendimize
ihtiyaç duyarak yaşayabileceğimizi sanıyoruz. Yanılıyoruz. 

