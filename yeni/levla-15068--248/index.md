---
title: Levla 15068 
author: Emin Reşah
date:  2020-10-15 21:37:41+0300
expiryDate:
dp: 15068
featured_image: /images/header-55.jpg
---

[İnsan tutarlı bir hayvandır](https://fs.blog/2016/08/commitment-consistency-bias/) demiş adam.
Tutarlılık zihnimizin olayları, nesneleri ve günleri ayrı ayrı ele alacak kadar güçlü *olmamasından*
kaynaklanıyor. *Bir* ben var ve bu sebeple bir *ben* var. 

Kendimizle çelişmemek için kendimizi olduğumuz gibi görmek yerine, istediğimiz gibi görmeye
çalışıyoruz. *Müslümansan şöyle yapman gerekir, yarım müslüman olmaz.* Tutarlılık, kendinle
tutarlılık, fikirlerinle tutarlılık bir yerden sonra yük. Yazıda Çinlilerin Amerikalıların beynini
nasıl yavaş yavaş yıkadığını anlatıyor. Benlik büyük bir bina gibiyse, hepsini birden değiştirmeye
çalışmıyorlar. Ufak dokunuşlar. *En azından Komünist ülkelerde işsizlik sorunu olmadığını kabul
edersin* ve bir defa bu kapı aralandığında, *evet, Komünizm'in de iyi tarafları var.* Bundan sonrası
ise kendinle tutarlı olmak için Komünizm'in daha iyi taraflarını görmeye başlıyorsun.

Müslümanı Hristiyan yapmak için mesela *sen de İsa'nın büyük peygamber olduğunu kabul ediyorsun*
diye başlarsın. Sonra *oğul* demenin *büyük peygamber* demekle benzer olduğunu, sonra *yeryüzüne
inmiş kurtarıcı Tanrı'nın* daha *muhteşem fikir* olduğundan bahsedersin. 

Hristiyanı Müslüman yapmak için *İsa'dan önce gelmiş İbrani peygamberlerini sen de kabul ediyorsun*
diye başlarsın. Sonra *Tanrı'nın oğlunu o silsile içinde göndermiş olmasının anlamını* sorarsın.
*Neden ondan sonra da, İsa'nın ismini yaşatacak bir peygamber göndermiş olmasın* dersin ve oradan
devam edersin. Tutarlılık bir yerde Sünni Müslüman yapacaktır. Sabır. 

Bunun için kafayı *Tanrı'nın varlığına* takıyorlar. Sandalye ve saat gösterip, falanca Aristo'dan,
filanca Bergson'dan örnekler vererek ispat etsen bile *Tanrı'nın varlığından* vahye uzuuun bir yol
var. Tanrı'yı karşımızda görsek bile onun bir kuluna vahyettiğine inanmak için onunla *konuşmamız*
lazım. Ancak insanlar tutarlı olmak adına, Tanrı'ya bir defa inanınca, onu sana inandıran insanların
inandıklarına da inanıyor.

İsimlerle düşünen insanın tutarlı olmak mecburiyeti var: *Bir önceki hayatımda arıydım* diyor
mesela, *hayat* var, *ben* var, *arı* da var ve *önceki hayatımda arıydım.* Tenasuh komik bir
düşünce, benlik hiç durmadan, ölümden ölüme bir takım canlılara geçiyor ama bu canlıların bundan
haberi yok. Aynı kişiymişiz ama bundan haberimiz yok. O halde nasıl aynı kişi olabiliriz? 

Ben her gün farklı uyanıyorum. Telefonuma bakıyorum, *yatağını topla* yazıyor. Yatağımı toplayınca
bana soğuk duşa girmemi söylüyor ve sonra kim olduğumu hatırlıyorum. Kendimi unuttuğum zaman bana
bunu hatırlatan kim?
