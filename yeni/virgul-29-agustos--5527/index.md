---
title: Virgül 29 Ağustos 
author: Emin Reşah
date:  2020-08-29 23:20:03+0300
expiryDate:
dp: 15021
featured_image: /images/header-65.jpg
---

*Biri hakaret ettiğinde ona verllecek cevap hakaret oyununa girmemektir* demiş Seneca. Duymazdan gel
ve hatta espri haline getir. Sana *tembel* diyorsa, *nefes alabilmem bile mucize* de, *aptal* diyene
*konuşmayı öğrenmem sekiz yılımı almış*, *çirkin* diyene *eşekler bile yüzünü çeviriyor benden* de. 

Anlamsız sözün anlamsızlığını ona karşı koyarak göstermek zor, hakaret de anlamsız sözlerden, o
sebeple lafı itekleyerek uçurumdan aşağıya göndermek en iyisi. 

Yine de tabii zor bu. Egona söz geçirebilmek. Kendinden aptal olduğunu *yakînen bildiğin* birinden
*aptal* sözünü duyduğunda ona *hakettiği cevabı* vermeden bırakmak zor. Nefsin yanıyor orada, dilin
dönmek ve yıldırımlarını boşaltmak istiyor. Nasıl duracaksın? 

Bir de şu, tabii: Hakaret oyununa girmemek için karşındakine eyvallahın da olmamalı. Ona muhtaç
olduğunu düşünmemelisin ve o da düşünmemeli. Maksadımız hakareti kabul etmek değil, sahibiyle
beraber boşluğa göndermek. Boşluğun önüne muhtaçlık varsa bunu yapamazsın. Bir köle efendisinin
hakaretlerine *ukalaca* sayılacak şekilde böyle cevaplar veremez. O halde köleyken hakarete sadece
susabilirsin. 

