---
title: "Yevmiye 13322"
date: 2016-01-06 12:20:32 +0200
dp: 13322
tags: []
---

Şükretmeyi bilene az yok, bilmeyene de çok. Bu cümleyi anlayayabiliyor olmak,
mesela, şükür vesilesi, çünkü yeryüzünde kendisine lisan verilmiş ve lisanı
anlayabilen tek türün, bu lisanı anlayacak kadar melekeleri gelişmiş ve hiçbir
makinenin taklit edemediği fertleriyiz.

-----

Bir alan adının başına *evrimsel* geldiğinde, diyelim *evrimsel psikoloji*
dediğimizde veya *evrimsel dilbilim*, lisanı veya insan davranışlarını evrim
vasıtasıyla açıklayabildiğimizi iddia ederiz. Dışardan bakınca çok hoş ve
bilimsel. Ancak evrim gibi *her alan adına sıfat olup, hepsini açıklayabilen*
fikirlerin aslında hiçbir şeyi açıklamamak gibi de bir arızaları var. *İnsanın
neden kulağı var?* sorusuna *Allah öyle yaratmış* diye cevap verebilirsiniz,
okuduğum çoğu *evrimsel* teorinin nihayetinde buna benzediğini
düşünüyorum. *İnsanın neden kulağı var* deyince, *duyanlar duymayanlardan daha
iyi adapte olan canlılar olduğu için* diye bir cevap verebilirsiniz ancak
*insanın neden canı sıkılır* sorusuna benzer bir cevap vermeye çalışınca, *canı
sıkılanlar sıkılmayanlardan daha iyi adapte olan canlılar olduğu için*, biraz
tuhaflaşır her şey. 

*İnsanın neden lisanı var* sorusu da benzer, ancak bu lisanın neden bu kadar
gelişmiş olduğunun cevabı yok. Verilen cevap, *efendim grup halinde avlanmak bir
takım hominidlere üstünlük sağladığı için, lisanı olanlar olmayanlara nazaran
daha çok yiyecek bulmuş* diye devam ediyor. Neticede *evrimsel* cevap bir
şekilde insanın yiyecek bulma ve üreme gibi *temel* (ve hayvani) vasıflarına
atıf yapmak zorunda. Ancak bu temel vasıflara atıfta bulunarak, bu dilin neden
soyut isimler veya felsefe yapacak kavramlar içerdiğini nasıl
açıklayabilirsiniz? *Evrim öyle yaratmış* demekten başka bir çare göremiyorum
burada, çünkü dil sadece insanın gruplaşmasına ve iletişim kurmasına değil, aynı
zamanda *birey* olmasına da yarıyor ve bu tam olarak burada bahsedilenin tersi
bir *fayda.* Birey olmak, lisanen gelişmek, entelektüel faaliyetler sadece
sanayi devriminden sonra anlamlı hale geldi, öncesinde kişinin mümkün olduğunca
sürü içinde hareket etmesi ve bireyliğini dışa vurmaması daha önemliydi.

Grup iletişimi elbette önemli bir avantaj sağlıyor ancak sürü halinde avlanan
sadece insanın ataları olamaz ve dil bunun için tek mümkün araç olamaz. (O zaman
ya kurtların da konuşması veya hiçbir hayvanın sürü halinde avlanmaması
gerekirdi.) Makul izah, insanın lisanının *evrimsel bir hata veya yan etki*
olduğu. Bu da *bizim söyleyecek bir sözümüz yok* demek. Gırtlağın yutmayı
kolaylaştırmak için yer değiştirdiği, insanın bu sebeple ses tellerini inceden
kontrol etmeye ve konuşmaya başladığı, sadece başkalarıyla konuşurken sonradan
kendine de konuşmaya başladığı ve bundan da *düşünmek* denen şeyin ortaya
çıktığı gibi bir açıklama yetiyorsa, evet, evrimsel bir açıklama var. Sadece
lisanı değil, düşünceyi bile açıklıyor.

Ancak bu açıklamanın açıklamadan çok, *evrim öyle yaratmış* gibi durduğunu
söyleyince ise, *vay efendim skolastik, teokratik, tabu falan devam edip
gidiyorsunuz.* Hayır, bu açıklamanın komik olduuğunu çünkü ara safhaların
açıklamasının olmadığını ve evrimsel manada, mesela havlayarak anlaşan köpekleri
açıklayabilecek bir hikayenin, insanın zihnini ve lisanını açıklamaya
yetmeyeceğini söylüyoruz.

Belki söylenecek, artık Bilim ve bilim olarak ikiye ayrıldığı olabilir. Eskiden
*Allah öyle yaratmış* diye cevaplanan sorularda özneyi artık *evrim*
oynuyor. Biraz daha sofistike belki, azıcık daha *mantıklı* ve yaratılış
hikayelerini daha usturuplu kurmaya çalışıyor, amenna, ancak bu yeni Tanrı'nın
kulları da öncekiler kadar bağnaz. 



