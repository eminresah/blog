---
title: "Yevmiye 13124"
date: 2015-06-22 00:51:14 +0300
dp: 13124
draft: true
tags: []
---

Burada amaç reklamımızı yapmak değil, insanların dertlerini beş dakika
da olsa unutturmak. Onlara kendi dertlerinden başka dertler olduğunu
veyahut kendilerinin de devası olabileceğini göstermek. Göstermek de
değil. Belki bu konuda onlara fikir vermek, ilham vermek. 

Asıl amacımızın bu olduğundan emin misiniz? Herkes bir ölçüde reklam
için yaşıyor şu dünyada. Her dakika reklam.

Evet. Reklam da yapmamız gerekiyor. Kendimizden bahsediyoruz, bizim
onların ilacı olduğumuzu söylüyoruz. Aslında bu konuda gerçek bir
fikrimiz yok. Tanımadığım insanların, durumlarından bîhaber olduğum
insanların hangi derdine deva olabilirim ki? Bununla beraber insanın
insana benzediğini ve dertlerimizin de birbirine benzediğini
görüyoruz. Bizim geçtiğimiz yollardan geçmeye niyetlenen başkaları da
vardır büyük ihtimalle.

Belki evet. Gençliğin ne olacağı konusunda bir fikrimiz yok. Onlara mı
bunlar?

Hayır, herkes kadar onlara, onlara mahsus bir şey yok burada.

------

Bugün Melih Altınok'un yazısını okudum. Seçim başarısızlığı konusunda
ilk defa makul bir değerlendirme. Makul çünkü diğerlerinde eksik bir
şeyler var, altı ay önce Erdoğan'a oy veren insanlardan önemli bir
kısmı bu seçimde AKP'ye oy vermedi. Bunun sebebini izah etmekte herkes
zorlanıyor.

Diyor ki, kısaca, *devletçiliği aklına geldi AKP'nin*. Evet, bu. Artık
*mağdur* değil. Altınok'un *mağdurluğa devam* siyaseti ise pek samimi
yürüyecek bir siyaset değil. Muhalif olmanın avantajlarıyla, iktidarın
avantajlarını bir arada kullanamazsın. Erdoğan bunu bildiği için
Batı'ya muhalif bir çizgiye kaydı çünkü *bir şeylerin muhalifi*
olmadığın sürece oy kaybı yaşaman kaçınılmaz.

Aslında daha *sol* bir söylem tuttursa, bir süre daha muhalif kalmaya
devam edebilirdi. Ancak bir yandan *devletin gücü* edebiyatını yapıp,
bir yandan da *solculuk* yapamıyorsunuz. Bir yandan Versaille ile
yarışıp, bir yandan *zengin düşmanlığı* yapmak mümkün değil. AKP
siyasi bazı yol ayrımlarını devlet ve *sağ* taraf lehine
kullandı. Gelen de bunun getirdiği.

Aksi tercihlerin sonucunun nasıl olabileceğini
bilmiyoruz. Türkiye'deki *İslamcılık*, zaten devletçidir. Milliyetçi
değilse de, devletçidir. Ona ulaşınca da, artık devletin tepesine
ulaşınca onun siyasi mirasına konmuş, daha doğrusu *borcunu yüklenmiş*
oldu. Devleti yüklenince, onunla ezelden uyuşmayan Kürtler'in ilk
başta başka *muhalif* mahreçler bulması normal.



