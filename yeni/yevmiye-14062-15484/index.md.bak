---
title: "Yevmiye 13/01 21:15"
date: 2018-01-13 21:15:35
dp: 14062
featured_image: "/images/header-71.jpg"
images: ["/images/header-71.jpg"]
published: true
tags: []
---



Hayatımın son 15-20 yılını *normal insan* gibi yapmaya çalışarak, kendimden
feragat ederek, *onların* yollarını takip edersem beni bir miktar rahat
bırakacaklarını düşünerek geçirdim. Evlilik merakımın temelinde de, sanırım bu
vardı, benimle insanlar arasında sözcü olsun, *acayip* taraflarımı tevil etsin
ve onların manasız hücumlarını izale etsin diyeydi tüm o *evlilik*
saçmalıklarına katlanmak. 

<!--
(Sevgili muarızım, bunu da kullanabilirsin davada, seneler önce yazdığım bir
mektupta o an için itiraf ettiğim intihara meylimi, *çocukların velayetini bu
adama vermeyin* demek için kullandığın gibi... *Bakın kendi yazısında adam
kendine acayip diyor.*)
-->

Geçen Ağustos ayında idrak etmeye başladığım şey, bu *insanlarla iyi geçinme*
projemin yürümediği oldu.

Tanıdığınızı sandığınız insan değilim. *Normal* olmayı beceremiyorum.
Çalışıyorum ama olmuyor. İnsanları motive eden konular beni etmiyor, böyle
bakınca, kendime yaşayacak bir hayat bulamıyorum. Hapse veya tımarhaneye girmek
beni korkutmuyor, yalnız kalmak, sonunda ortaya sevdiğim bir şey çıkacaksa
korkutmuyor. Hayatta sorumlu hissettiğim üç kişi var, onların dışında insanların
benim hakkımda ne düşündüğü veya ne şekilde yargıladığı da *artık* manasını
kaybetti. İnsanların neden etiketlerden korktuğunu anlıyorum ama ben bir hedefe
gitmeye çalışan kargo paketi değilim, üzerimdeki etiketin yanlış olması beni
artık ilgilendirmiyor.

Şu boşanma davası denen saçmalık da, sorumlu olduğum o üç kişiye zarar vermeden
bir şekilde biterse, kendimi topluma pek çok konuda ittiba etmeye çalıştığım
psikolojiden kurtarmaya adayacağım. Ben onlara uymayacağım, onlar da bana
uymayacak ama birbirimizden uzakta durduğumuz sürece umarım bir sorun çıkmaz.

Onun için akademik kariyerinden de, işadamlığından da, falanca hedefe koşturup,
filanca işler yapmaktan da, batmaktan ve çıkmaktan veya bunun gibi tüm
kriterlerden de artık sıkıldığımı itiraf ediyorum. Yapmak istediklerimi yapayım,
kimsenin umurunda olmasa ve kimse faydalanmasa da. Sadece yapmış olmak için
yapayım. Bunu istiyorum.


