---
title: Virgül 8 Temmuz 
author: Emin Reşah
date:  2020-07-08 23:27:09+0300
expiryDate:
dp: 14969
featured_image: /images/header-43.jpg
---


- Anlam hakkındaki temel gözlem bunun bir *kontrast* sonucu olduğudur. Anlam karşıtlıktan doğar.
    Karşıtlık/kontrast yoksa anlam da yoktur. Bir tefrik faaliyeti olmadan anlam bulunmaz. 

- Bir kelimenin/işaretin anlamı onun kullanıldığı bağlamda belirir. Bağlamda ürettiği kontrast kelimeye
    anlamını verir. Bir kelimenin/işaretin yokluğu bir bağlamda eksiklik meydana getirmiyorsa,
    o kelimenin bir anlamı yoktur. 

- O halde bir kavramın *anlam üretmediğini* söylediğimizde, aslında onun bir *kontrast üretmediğini*
    söylemiş oluruz. *İnsanlar kadim dinlerden anlam dercetmiyor* dediğimizde, *kadim dinler artık
    kontrast üretmiyor* demekteyiz. 

- İslam neyin zıddı? Nasıl bir kontrast üretiyor? Türkiye'nin hakim dini rengi olarak İslam'ın
    ürettiği bir kontrast olmadığını düşünüyorum. *İslam'ın içinde* dediğimizle *İslam'ın dışında*
    dediğimizin arasında net bir çizgi çekip, fark bulmak mümkün değil. Teorik olarak söylenen
    şeylerin hepsinin arasındaki çizgi uygulamada kayboluyor. Herhangi bir davranışa bakıp,
    *İslam'ın alamet-i farikası budur* diyemiyoruz.

- Bu durumda insanların kendilerine kontrast üreten yeni kimlikler bulmaya çalışması normal. İslam
    arkaplanda kalırken, başka kimlikler, *Türklük* veya *Atatürkçülük* veya *hakiki müslümanlık*
    gibi daha köşeli kimlikler insanlara anlam üretmeye başlıyor. Bunların zıtları var çünkü.
    
- Kendimizi sadece olduğumuzla değil, bilakis *olmadığımızla* anlamlandırıyoruz. *Ben onlardan
    değilim* demek için bir sosyal konuma dahil oluyoruz. Ortada dahil olunabilecek kimliklerin
    sınırlı olması dolayısıyla, *olmamayı en istemediğimiz* kimlik bizim kimliğimiz oluyor. 

- Azınlık psikolojisi dediğimiz de büyük ölçüde bu kontrastın hemen bütün sosyal kurumlara karşı
    ayakta bulunmasından. Yahudiler nasıl binlerce yıl azınlık kalarak yaşamaya devam etti?
    Kendilerini *olmadıkları* kimlikler üzerinden tanımlama imkanları çoktu ve bunu kullanabilecek
    bir gelenek oluşturdular. *Biz seçilmiş kavmiz.*

- Çoğunluk ise kendine *anlamlı kimlik* bulmakta zorlanır. Hayatını bir yere bağlamak konusunda
    azınlık kadar *şanslı* değildir. O sebeple kendimizi daha geçirgen ve sığ kimliklerle ifade
    etmek durumundayız. Hayatımıza anlam vermeyen yarım yamalak kimliklerle.

- Türkiye'de Kemalizm'in hala yaşıyor olmasının sebebi derinliğinden ziyade kendine bir zıt üretmiş
    olması. İslamcılık aynı beceriyi gösteremedi. Bir yandan *enternasyonalist* olup, bir yandan
    *yerli* olmaya çalışınca, ortada kontrast kalmıyor. Bu sebeple 2002 sonrasındaki iktidar
    tecrübesi İslamcılık üzerinde Kemalizm'in 80 senede uğramadığı erozyona uğramayı getirdi. Artık
    *İslamcı* deyince iyi bir şey anlamıyoruz. 

- İslam'ın Türkiye'de bir kimlik olarak yaşamaya devam etmesi için karşısına *İslam olmayan* bir şey
    koymak lazım. Bunu yapamıyoruz. Bu memlekette namlı Ateistlerin cenazesi bile *devletin
    camisinden* kalkıyor. Gelip nihayetinde aynı musalla taşına yatacaksan kendine özel bir kimlik
    inşa etmeye çalışmazsın. İslam'a karşıtlık üretmeye çalışmak da riskli bir iş, ayrıca. Bu
    durumda da içten içe çürümeye terkedilip, iktidar elinde oyuncak hale gelmesinden başka bir
    kader görünmüyor. 

- Toplumun geneliyle sorunu olan ve onu değiştirmeye çalışanlar da İslam'ın bu arkaplandaki rolünden
    dolayı onu ciddiye almıyor. Eskiden *iyi müslüman olmadığımız için geriyiz* sloganındaki İslam'ı
    aklama çabası artık kalmadı. İdeolojimiz basitçe bir *devlete tapma* pratiğine dönüştü ve bunun
    da nereye kadar gideceği konusunda bir fikrimiz yok. Ancak yeni nesillerin kendilerine
    *kontrast* ararken İslam'ı artık bir aday olarak gördüklerini sanmıyorum. 

- 2002 öncesi İslamcılık bir *anlam üreteci* iken, şimdilerde genel anlamsızlığın bir unsuru haline
    geldi. İslam bir *devlet dini* olmaya hak kazanmış olabilir ancak Kemalizm'in 1920'lerden
    itibaren yapmaya çalıştığını çok daha başarılı olarak kendi içinde yapacak ve İslam'ı Anglikan
    Kilisesi gibi bir *değer üretmeyen arkaplan rengine* dönüştürecektir. O halde kendimize nasıl
    bir kimlik bulalım?
