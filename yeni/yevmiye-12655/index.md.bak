---
title: "Yevmiye - 12655"
date: 2014-11-23 02:18:14 +0200
dp: 12655
draft: true
tags: []
---

Çok eğleniyor olmalısın. Halimize, yavaşlığımıza, dertlerimize ve bu
dertlerin arasında hala büyük büyük laflar ediyor olmamıza bakıp
eğleniyor olmalısın. Seninle konuşanlar olduğunu söyleyenlere bakıp
eğleniyor olmalısın ve olmadığını söyleyenlere bakıp.

--------------

Bizi bize nasıl tanıtıyorsun? Neden varmış gibi olduğun zaman yok,
yokmuş gibi olduğun zaman var sanıyoruz seni. Bilmediğimizi öğretmek
için bu kadar eziyete değer miydi? Kendimizi bilsek, sana ne olacak ve
biz, bu alemin, şu bilmemkaç milyar senelik alemin tek ürünüysek, değdi
mi?

--------------

Değilsek, yine sormak lazım, değdi mi?

--------------

Kendimi tanımak için biraz daha zamana ihtiyacım olabilir. Belki
bildiğim bir iki şey var. Onları da tam bildiğimden emin değilim.
Organlarım beni seviyor ki hala vazifelerini yapıyorlar. Dertleri çok
değil. Sakinler. Hayat, bir pazar günü, ertesi gün iş olduğunu bilen ve
bundan sıkılan insanların hayatına benziyor. Zamanımız kısa, sabah ölüm
bizi bekliyor ve buna rağmen eğlenmeye, o gelecek sabahı unutmaya
çalışıyoruz. Bu da eğlendirici mi?

--------------

Eski yazıları okuyorum ve bence sen de okumalısın. Bunların neden
yazıldığı konusunda bir fikrin varsa, bana o kafaları neden yaşattığın
ve tabii, bu kafaları da neden yaşattığın konusunda bir fikrin varsa:
Ah, hayat.

--------------

Kadınların hayattan ne istediği konusunda düşüncelerim hiç net olmadı.
Erkeklerin önemli bir kısmı, sanırım buna ben de dahilim, kadınların
ağzından çıkanla, gerçek maksatları arasında pek alaka olmadığına
inanır. Daha doğrusu, kadının *şunu istiyorum* demesine inanmaz. Kadın
her zaman için sağ gösterip sol vuran, vuracakmış gibi yapıp vurmayan,
duracakmış gibi yapıp durmayan bir cinstir. Erkekler onların yanında pek
basit kalıyor. Basit deyince, basit makine gibi, palanga bir yerde, bir
tarafta da vinç. Bilirsen vinç daha becerikli tabi, ama idare etmesi zor
ve biz palangalar o vinçleri bazen hiç anlayamıyoruz.
<!--
--------------

Bunları kendim için yazmıyorum. Karımla aram iyi. Umarım onun da benimle
arası iyidir. Biraz yorgun düştüm. Erkeklerin büyük kısmının haline
bakıp yazıyorum. Kendimle alakalı bir derdim yok. Kadınlarla ilgili
yazınca mecburen böyle açıklamalar da gerekiyor.
-->
