---
title: "Müsvedde 28.03.18 19:19"
date: 2018-03-28 19:19:34
expiryDate: 2019-03-28 19:19:34
dp: 14136
featured_image: "/images/header-50.jpg"
images: ["/images/header-50.jpg"]
published: true
tags: []
---



Başkalarının *aşk* ve *ilişki* dertlerini dinlemek kendimindekinden daha cazip
geliyor. İnsan bir yaşta *ne olacağım, beni de seven bulunur mu?* endişesi
yaşıyor, doğru, ancak o yaşlar bir defa geçip ve kalplerin dönüp, tersyüz
olduğunu tecrübe ettikten sonra bu konuda artık *ilgisiz* hale geliyorsunuz. 

İnsanın kendini *karşılıksız* sevecek birileri olduğuna inanması ilginç.
*Varlığın* karşılık işte, orada bulunman ve şeklin ve şemailin, ses tonun ve göz
renginin hepsi *karşılık.* Alışılmışlığın, zekan, anlayışın, esprilerin, dünya
görüşün, sakladıkların, söylediklerin... Hepsi *karşılık* bunların, insan
kendinin *ne için* sevildiğini bilmiyor bazen, sevilme imkanı olmayanlar gibi,
sevilmeme *imkanı* olmayanlar da var: Bunların sevilmesi *karşılıksız* mı
oluyor?

*Aşkın felsefesi* tuhaf bir konu: Her ne kadar üzerinde kalem oynatan sayısı,
ezelden beri çok olmuşsa da, aklıma söyledikleri dört başı mamur bir fikir
gelmiyor. Biraz Schopenhauer, belki, bir ihtimal ancak bendeki *ilgisizlik*
oraya da bulaşmış.

Bu herhalde artık damdan düşe düşe nasır tutmuş olmaktan. İnsan kendi
duygularına da, başkalarının duygularına da, kendi bildiklerine de, başkasının
söylediklerine de inanamıyor. *İnançsızlığın* diğer adı *aşksızlık.* Aklının bir
köşesinde *bit yeniği* ile, yapabileceğin sadece hikaye kabilinden dinlemek:
Biri kavuşmuş, endişeli, diğeri kavuşamamış, yangın, öbürü söyleyemiyor ve zihin
okuma çalışmalarından kaygılı, yek diğeri telaffuz etmeden nasıl *söylerim*,
onun derdinde.

Boşanma *hikayelerinde* ilk 6 ay erkeklerin kendilerini olmadıkları gibi
göstermeye meyilli olduğu söylenir. Benim bu 6 ay geçti ve gerçekten de aslında
böyle *ilişki milişki* konularının beni pek açmadığını, istediğimin de bu
olmadığını salimen idrak etmem bu kadar sürdü. Çünkü ilişkiler bittikten sonra
insan ister istemez, bıraktığı yere nisbetle bir merdivendeymiş, bir basamak
atlamak *zorundaymış* gibi hissediyor. Böyle bir mecburiyetinin olmadığını, bu
oyuna dahil olmasının gerekmediğini, zaten yeterince bulandığını idrak etmek
sürüyor.

Bir de uğraşmak: *Değer mi?* diye soruyorsun, ister istemez. Bir tarafta
istediğin konuda, adı aşk olsun veya başka konular olsun, istediğin gibi,
istediğin kimseyle konuşma özgürlüğü var, diğer tarafta *kadrolu* birine karşı
sorumluluk. İnsanların çoğu için özgürlüğün bir anlamı yok, kullanmadıkları,
atıl bir imkan ama benim için şu yazıları yazarken bile, hayatımdaki birine
*hesap verme ihtimali* ve onun anlayışsızlığıyla karşılaşma korkusu önemli bir
mesele.

Bunu fazlasıyla yaşadım. Hukuki süreç devam ettiği için hala bazı i'lerin
noktalarını koyamamak sıkıcı. Bunun üzerine bir de, hangi kelimemden ne
anlayacağını bilmediğim *başka biri?* Teşekkür ederim, şu an hiç de meraklısı
değilim.

Bu yılgınlık belki normal, belki geçici, yine de artık *bu yazdıklarım yüzünden
suratı asılır mı?* diyeceğim birine karşı sorumlu hissedeceğim yaşı geçtiğime
inanıyorum.

Bunun anlamı aynı zamanda şu: Birine katlanacak, kendimi şekle sokacak,
düşünecek, ihtimam gösterecek, sabredecek, tanımaya çalışacak motivasyonum da
yok. Sanırım *bu işlerin* beni artık *sadece* teorik olarak ilgilendirdiğini kabul
etmem gerekiyor.


