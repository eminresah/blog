---
title: "Virgül 3 Ekim"
date: 2019-10-03 17:17:47
dp: 14690
featured_image: "/images/header-60.jpg"
images: ["/images/header-60.jpg"]
published: true
tags: []
---



İmkanları kadar üretip, ihtiyaçları kadar tüketen insanlar. Bunların nasıl
bulunacağını bilmiyorum. Benim bildiğim insanlarda kötü huylarla iş yapma
motivasyonu, iyi huylarla yapmaktan daha baskındır. İnsan diğergamlığından
değil, hasedinden çalışır. Neredeymiş o güzel insanlar, bana hiç denk
gelmediler.

İnsanın hayvani taraflarına en uygun sistem Kapitalizm, malum, üretiyoruz, bunu
satıyoruz, insanlardan emeklerini alıyoruz, makinelerle birleştiriyoruz, sonra
ürün çıkınca bunu satıyoruz. Hayatın belirsizliğine en uygun sistem de bu.
Taleb'in tasnifiyle *robust* değil ama *anti-fragile* bir mekanizma. Tepeden
ekonomi yönetirsen en iyi ihtimalle *sağlam* olursun ama bir defa yıkılınca,
yeniden inşa etmek mümkün olmaz. Kapitalizm böyle değil, onbin kişiyi bir adaya
doldursak yine bunu icad edebilirler.

İnsanın hayvani ihtiyaçlarının hayvani mekanizmalar tarafından sağlanmasında bir
sürpriz olmasa gerek: Buna neden kızdıklarını anlıyorum, insanların *ideal* bir
takım hevesler uğruna bu hayvanlıklarını bırakmaları ve *daha iyi* insanlar
olmaları bekleniyor. Ben de beklerdim, yani, neden beklemeyeyim? İnsanlar daha
iyi insanlar olsun ve fakirleri ve bilhassa *benim gibi* fakirleri farketsin.

Kapitalizm'e kızıyoruz, bizi köleleştiriyor, insani taraflarımızı unutturup
bizden mücadeleci, kavgacı birer hayvan imal ediyor. Halbuki biz öyle miyiz?
Hayatla ve evrenle uyum içinde sonsuza kadar yaşayacak varlıklarız aslında,
dünyaya bakınca da ne kadar büyük bir uyum görüyoruz, bir geyiğin otlanmasında,
bir aslanın zebra sürüsüne saldırmasında, bir baykuşun fareyi yakalayıp
yutmasındaki harmoni müthiş: Modern çağın uydurduğu bu *savaşsız uyum miti*
sadece bana mı iğrenç geliyor? Ortada çok büyük, milyonlarca yıldır devam eden
bir savaş var, Kapitalist sistem de bunun insan toplumlarına yansıması. E doğru,
insanların birbirini öldürmesi vahşet, bunun için daha iyi silah üretmeye
çabalaması hayvanlık, birbirinin yemeğini, emeğini çalması zulüm... Ama insan
tabiatının özündeki bu *kötülükleri* inkar ederek söyleyeceğiniz laf,
kuracağınız sistem batıl kalıyor. *Hakikat* ve *uyum* varsa, kan dökmek,
sömürmek, teknolojinin arkasına geçip kendini korumak --hepsi bu uyumun
parçaları. Tabiata baktığımızda uyum görüyoruz çünkü ölüm de doğum kadar *hak*
burada ama insanların uyumu yok çünkü aslında aradığımız uyum kapsama alanı
dışında.

İnsanın temelde bir hayvan olduğunu ve hayvani ihtiyaçlarını doyurmadan daha
ulvi meselelere zaman ayıramayacağını kabul etmeyen siyasi düşünceleri ciddiye
alamıyorum. Sınıflar yeknesakmış gibi sınıf savaşından bahsediyor mesela adam,
*işçi sınıfı* dediğin de kendi içinde mücadele halinde, *burjuva* dediğin de
öyle. Bunların arasında bir uyum, bir adalet meydana getirmek istiyorsan oyunun
kurallarını *hayvanilikten insanilik üretmek* için değiştirmek lazım. İnsanların
kötü olduğunu ve kötülük için daha iştahlı çabaladığını kabul edince, bu iştahı,
tüketme iştahını doğru yerlerde nasıl kullanırız diye bakabiliyoruz. İnsanın
temelde *iyi* olduğunu kabul edince, *kötülüğü kullanmak* da bir kötülük haline
geliyor.

İnsanın özünde *iyi* veya *kötü* olduğuna inanmam, böyle bir temel inancın
sürdürülemeyecek kadar geniş ve ince olduğunu düşünürüm. Geniş çünkü insanlar
geneli hakkında söyleyeceğiniz sözlerin ayrıntı içermesi imkansız ve ince çünkü
herhangi bir aksi delil, mesela bir insanın *sebepsiz iyilik yaptığı* gibi bir
delil bu örtüyü delmeye yeter.

Söylemek istediğim bu sebeple insanın *iyi* veya *kötü* olduğu değil, bunların
ikisini de taşıyabilir, bir tercih yapmamız gerekmez ve içimize baktığımızda
ikisinin de mevcut olduğunu biliriz. Kötülüğün enerjisi daha fazladır, bunu da
biliriz, ve eğer bireysel kötülüğün enerjisini genelin iyiliği için
kullanabilirsek, insanlar kötü olsalar dahi genel iyi olur.

*Politically Incorrect Guide to Capitalism* diye bir kitap okudum. Meşhur
Rockefeller'ın o kadar sene boyunca öfkelendiğini hiç gören olmamış. *Çok iyi
bir insandı rahmetli* diyor kitap, *iyi bir Hristiyandı ve çok mütevazıydı.*
Demek ki insanlar kişisel ilişkilerinde iyi olarak da *kötülüğün* en önde gelen
fertlerinden biri olabilir, değil mi? 

O halde *iyilik* ve *kötülük* üzerine söylenecekler, *idealist* bir bakışın
üzerine oturmak zorunda. İdealist, çünkü, insanın neden korunması gerektiğini,
*adaletin* neden sağlanması gerektiğini, neden *hayvan gibi* davranmamak
gerektiğini sadece olgulara bakarak anlayamayız. Burada *sınıf idealleri* ve
*mitler* devreye girer, *bir ağaç gibi tek ve hür ve bir orman gibi anlamsız.*

