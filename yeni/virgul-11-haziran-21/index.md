---
title: Virgül 11 Haziran
author: Emin Reşah
date:  2021-06-11 11:28:37+0300
dp: 15306
featured_image: /images/header-88.jpg
tags: 
    - düşünce
    - Buddha
    - Allah
    - dünya
    - iyilik
    - mahkeme
    - benlik
    - karma
---

*Ol azaptan kurtulup sultan olan anlar bizi* diyor tam şu an kulağımda Şeyh
Niyazi. 

*Ol azap* dediği belirsizlik azabı sanırım. *Bu dünyanın sahibi kim* azabından
kurtulduğunda o dünyanın sultanı oluyorsun. 

O belirsizlik bende hala mevcut. *Bu dünyanın sahibi kim* bilmiyorum. Dün
biriyle konuşurken *bütün her şeyin sebebi senin düşüncelerin* dedi. *Üzgünüm
ama böyle.* Bu yeni çağ saçmalıklarının Türkiye'de yanlış anlaşılacağını tahmin
ediyordum zaten. Nedense ülkemizde *karma* olsun, Buda'nın *düşünceler
fiilleri, fiiller dünyayı yaratır* meyanındaki sözleri olsun karikatür haliyle
anlaşılıyor. Belki bizim ülkemize has bir mesele olmayabilir gerçi, *what is
the matrix lan* diye caddeye atlamak sadece bize mahsus olmasa gerek. 

Konu da şu: Dün boşanmanın duruşması vardı, karar çıkar diye bekliyordum.
Avukatım kovid yüzünden hastanedeymiş, gidememiş. Duruşma da eylüle kaldı. Dava
2017 eylülden beri devam ediyor, ben de bu kararı 2020 şubatından beri
bekliyorum bu arada. Bunu anlatırken *bunların hepsini sen yapıyorsun,
biliyorsun değil mi* dedi. *Heee* demedim. Bir insanla konuşurken nadiren
doğrudan karşı çıkarım, onu anlamaya çalışmak daha önemlidir ama bu zaten
anlamaya da meraklı olmadığım biriydi, onun için *inanmıyorum böyle şeylere*
deyip kapattım. 

Bir kere şunu sormak lazım herhalde: Ortadaki bir olay birden fazla kişiyi
ilgilendiriyorsa hangisinin düşüncesi o olayı yaratmış oluyor? Dünkü duruşmanın
yapılamamış olmasının sorumlusu neden ben olayım, belki avukatım kovid olmak
istemiştir, belki hakim son mütalaaları okumamış ve düşüncesiyle avukatımı
hasta etmiştir, belki mübaşir işler kısa sürsün de arkadaşlarla çay içeyim diye
dua etmiştir, belki karşı tarafın avukat ve sair taallukatı biraz daha işkence
etsek ne güzel olur adama demişlerdir? Hangimizin düşüncesi?

Sadece benim düşüncemse, benim düşüncem bütün bu insanların düşüncelerini ve
fiillerini de belirliyor demektir. *Sağol, ben bu sorumluluğu almayayım.
Babamın öldüğü yaşı geçtim ama Tanrı olacak yaşta değilim henüz.* Burada bir
şey söylemiş olmuyorsun aslında, *her şeyi düşüncelerin belirliyor* demenin bir
manası yok. *Her şeyin* düşüncelerimi belirlemesi ve benim düşüncelerimin
sahibi **olmamam** daha muhtemel geliyor ama o mevzu uzun şimdilik. 

Kendine tapmanın bu derecesi komik geldi. Okumuş yazmışlardan gelince daha da komik. 

Düşündüklerimizle yaşadıklarımız arasında *bir bağ* olabilir. Ben de avukata
geçen duruşmadan sonra *karar eylüle kalır* demiştim, o da *yok, bu sefer
çıkar* demişti, ben de ona inanmıştım. Benim tahminim *avukatım hasta olur*
minvalinde değil, *hakim, esas hakkındaki mütalaaları okumak için bir celse
daha ister* diye düşündüğümdendi. Avukat da *belgeleri önceden veriyoruz,
duruşmaya kadar okuyor* demişti. Şimdi benim düşüncem mi belirlemiş oluyor
bütün bu mevzuyu? Ben başta *eylül* dediğim için mi eylüle kaldı? Rabbim yoksa
bu dünyanın sultanı ben miyim?

Dünya hayatının Allah'la insan arasında bir *muhavere* olduğuna inanmak daha
doğru geliyor. Hayatın hemen hiçbir kısmı doğrudan elinizde değil. En iyi
ihtimalle hayatınızın %1'i üzerinde etkilisiniz ve başınıza gelen diğer şeyler
*Allah'ın size sorduğu sorular.* Siz de elinizden geldiği kadar düşünceyle,
sözle, fiille bir karşılık veriyorsunuz. Bazı düşünceleriniz de Allah'ın yeni
sorular sormasına sebep olabiliyor, buna bakınca *bütün dünyayı benim
düşüncelerim yarattı* demek nasıl bir *narsizm.*

----

Aslında bilgisayarın başına bir *ilişki yazısı* yazmak için oturmuştum ama
Mısri beni başka yerlere götürdü. Bu da mı düşüncelerimin sonucu? 

Birine merhametim kalmadığında ilgimin kesildiğini yeniden müşahade ettim. O
noktaya ulaşıncaya kadar geçerli tüm kurallar, ondan sonrası için geçerli
değil. Bunu her defasında yeniden görüyorum. 

*İyilikten anlamadığını unutmuşum* dediğim birinin *hangi iyiliklerden, bir
bahsetsene* diye cevap vermesi komik değil mi? 

Vedalaştık ama ne iyilikleri işaret edip, *bak burada sana iyilik yapılıyor*
demek adetim var, ne de böyle *bak burada vedalaşıyoruz* demek.  Bundan sonra
hayatında bir eksiklik hissederse iyilik dolayısıyladır, hissetmezse de zaten
iyilik olmamıştır. 

Veda olarak da konuştu. Ben *bu konuşmanın sonunda ne olacak?* dediğimde de
cevap verip konuşmaya devam etti. *Sonuç değişmeyecekse konuşmaya da gerek yok
aslında* dediğimde de konuşmaya devam etti. Veda o kadardı. Sonra yine
konuşmaya devam etti ve şu an merhametin bulunduğu yerde bir krater var. Bence
daha fazla konuşmaya gerek yok ama önemli olmaktan çıktı. Kendimi biliyorsam bu
noktadan sonra konuşarak bir şey değişmez. 

Buraya yazıyor olmamın sebebi de zaten konuşma safhasının geçmiş olması. 

Netflix şifresini de bütün cihazların hepsinde değiştirmek zor olduğu için
bıraktım. Çocuklar kullanıyor onu zaten. 

İnşallah bu yazıdaki iki konuyla ilgili artık beynimin nadide nöronlarını 
meşgul etmem.
