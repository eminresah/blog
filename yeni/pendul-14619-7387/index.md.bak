---
title: "Pendul 24 Temmuz"
date: 2019-07-24 19:00:19
dp: 14619
featured_image: "/images/header-75.jpg"
images: ["/images/header-75.jpg"]
published: true
tags: []
---



*Margaritas ante porcas.* Neden şimdi de anonim sorulara cevap vermeye başladın?
Ne gerek vardı? İnsanların anonimken ne kadar tuhaf davranacaklarını biliyorsun,
neden zamanını haketmeyen ve yüzünü göstermek istemeyen birilerine sunuyorsun?

Aslında bir iki kişiden soru gelir, onlar da normalde soramadıkları soruları
sorarlar diye düşünmüştüm ama *kadın düşmanlığı* konusuyla girip, *yürümeye*
dönüşen bir iki *diyalog* yaşadık. Bunların geçici olduğunu düşünüyordum ve
sanırım geçiyor. Zamanımı bu *boş işe* harcamak konusunda da pek menfi
düşüncelere sahip değilim, çünkü insanların bulundukları yerden beni nasıl
gördükleri önemli bir bilgi. İnsanın kendindeki hatayı bulup çıkarması zor,
bunları birinden duymak zorunda ve her ne kadar soruların içerikleri bazı zaman
*saçma* da olsa, bana kimlerle muhatap olduğumu anlatıyor.

Yine de değer mi, otur işine bak, çoluk çocukla uğraşıyorsun?

Çoluk çocuk eğlenceli. Beni tanımadığı, yazılardan, çizilerden, sorulardan,
cevaplardan tanıması mümkün olmadığı halde *aşık olduğunu* sanan insanların
varlığı bir çeşit eğlence. *Sevildiğini hissetmek* gibi değil, bu çeşit bir
sevginin tatmin ediciliği yok, hayalinde bir adam yaratmış, yazdıklarımla da ona
sufle veriyor ve kendini bana *aşık* sanıyor. En ciddi ihtimalle böyle yani,
belki karşımdakiler de eğleniyordur, o da mümkün.

Birinin gerçekten yazdıklarına bakarak *aşık olması* mümkün değil mi yani?

Sanırım bu konuda hayli eski kafalıyım, ben hayatımın hiçbir döneminde *uzaktan
tanıdığım* hiçbir insana özel bir sevgi beslemedim, duvarıma poster asmadım,
benim için bu insanların *görüntüsü* hiçbir anlam ifade etmedi. İnsan algısını
aldatmak üzerine kurulu teknolojilere *duygular* konusunda güvenmenin alemi yok.
Televizyonda gördüğü kemik resmine doğru atılan bir köpek nasıl akıllıysa,
buralarda okuduğuyla birine *aşık* olan da o kadar görünüyor benim gözüme. Tabii
benim birinin yazdıklarını okuyarak *aşık* olacak zihni yeteneklerim olmayışı
veya artık o yaşı geçmiş olmamın da etkisi olabilir bunda. Kendim yaşamadığım
için başkasının da yaşayamacağını düşünüyor olabilirim başka bir deyişle ama
gerçekten de, sadece kelime üretmeyi bilen bir makine olsam, mesela, yine beni
sever mi bu insanlar?

