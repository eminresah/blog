---
title: "Virgul 21 Mayis"
date: 2021-05-22T07:30:56Z
draft: false
author: Emin Reşah
dp: 15286
featured_image: /images/header-120.jpg
tags: 
    - virgül
    - introvert
    - içedönük
    - iyi ve kötü
    - ertelemecilik
    - belirsizlik
---

Birinin kötü olduğunu anlayınca bunu söylemek yerine uzaklaşıyorum. Birinin iyi olduğunu anlayınca da uzaklaşıyorum. Bunda biraz daha söylüyorum tabii, _ne kadar da iyisin_ diyorum bazen ama neticede _iyi_ veya _kötü_ olmasının _uzaklaşmaya_ bir etkisi olmuyor. 

Anladığım kadarıyla yakın tutan o aradaki _belirsizlik._ Merak uyandıran o. Bir insana henüz etiket vuramadığım ve sağına soluna bakıp anlamaya çalıştığım o aşama. Bu safhadaki ilgim sonradan sönüyor çünkü bu merak hali yorucu. _Hmm, iyi bir insan_ veya _hmm, kötü bir insan_ demeden sürdürülen o *iki arada bir derede hal* yıpratıcı. 

İşler de böyle: Bir işin kolay mı, zor mu olduğunu anlayıncaya kadar _şevkle_ yapıyorum. Kolaysa _zaten kolay, yapmaya gerek yok_ oluyor, zorsa _zaten zor, yapamam_ oluyor. Bana bu ikisinin arasında işler lazım, ne kolay, ne zor. 

Hiçbir insan tam manasıyla iyi veya kötü değil, işler de sadece kolay veya zor değil. Belki de insanlardan çabuk yorulmamın _sebebi_ değil de, _neticesi_ bu. Düşünmekten, merak etmekten, ilgilenmekten yorulduğum için bir karar verip kendimle başbaşa kalıyorum. Yorulmamayı öğrensem ilgilenmeye de devam eder miyim? İçedönüklük beyin fizyolojisiyle ilgiliyken yorulmamayı öğrenmek mümkün mü?


