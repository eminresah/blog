---
title: Meaningness 
date: 2020-04-29
featured_image: /images/header-82.jpg
---

[Meaningness](https://meaningness.com) diye bir kitap okuyorum, bölümlerini parça parça
Instapaper'a indirdim, arada sırada bakıyorum. Anlamsızlık buhranıyla kavrulan
insanlığa ne mutlak, ne izafi, *yepyeni* bir anlam bulma yöntemi olduğunu
söylüyor ama aslında bildiğimiz *varoluşçuluğun* yeni mecazlarla bezenmiş hali. 

Kitapta insanların *sistemler* yoluyla değil, *duruşlar* yoluyla anlam
bulabileceğini söylüyor. Sistemler diyelim felsefe sistemi veya Kelam gibi
mütekamil teorilerse, duruşlar çok daha basit, bir cümlede özetlenebilecek
*fikirler.* Çok ayrıntılı incelemeye müsait değiller ama yaşarken duruştan
aldığımız ilham daha önemli, çünkü oturup sistematik düşünmek için ne kafamız,
ne zamanımız var. 

Bu doğru bir gözlem. Felsefeciler sistemlerle çok fazla içiçe ve duruşları
değiştirmeyi reklamcılara bırakmışlar ve onlar da yeteneklerini *kapitalizm*
için kullanıyor. Bununla beraber duruşlar da çok sağlam değil, zaman içinde
değişebiliyor, insanların çelişkili duruşları var, hem demokrat, hem Atatürkçü
olabiliyor mesela... Sistemler ince işlenmiş desenlerse, duruşlar kabaca
çizilmiş çizgiler. Bunların net bir figür olması zor, hepimiz karmakarışık
duruşlara sahibiz, adam bir yandan *Tanrı'ya inanmam* diyor mesela, diğer yandan
*dindarlara güvenirim* diyor. 

İnsanları anlamak duruşlarını anlamakla mümkün ve duruşlara sistemle karşılık
veremiyorsunuz: Çoğu zaten o kadar *sistemi* kaldıracak halde değil, nadiren
insanlar bir sistemi anlayacak kadar ilgileniyor. Marxism mesela bunun en ilginç
örneklerinden biri. Aslında
boşlukta duran tırt bir sistem ama insanlara *duruş* olarak bir şey vaadettiği
için bu zamana kadar yaşamış. 

O halde neyle meşgul olmalısın, duruşları değiştirmekle mi, sistemler kurmakla
mı? Her ikisi de gerekli, duruşumuzu ne kadar sistematik, ne kadar çelişkiden
uzak hale getirebilirsek, ifade etmemiz, insanlara yaymamız o derece
kolaylaşır. Duruşumuzu sistematik hale getirmek için de arkaplanda bir sistemin
olması gerek. 
