---
title: "Virgül 23 Mart"
date: 2019-03-23 12:26:03
dp: 14495
featured_image: "/images/header-136.jpg"
images: ["/images/header-136.jpg"]
published: true
tags: []
---



[Şurada](http://bit.ly/2qmcjwF) *Faziletin Ticarileşmesi* (The Merchandising of
Virtue) diye bir yazı var.

> It is immoral to be in opposition of the market system and not live (like the
> Unabomber) in a hut isolated from it
>
> But there is worse:
>
> It is even more, much more immoral to claim virtue without fully living with
> its direct consequences

> Serbest piyasaya karşı olup (Unabomber gibi) bir kulübede, ondan yalıtılmış
> *yaşamamak* ahlaksızlıktır. 

> Ama daha kötüsü de var: 

> İddialarına uygun yaşamayıp, bir de bunun üstüne fazilet iddiasında bulunmak
> çok daha büyük bir ahlaksızlıktır. 

Ben bu kadar *ahlaksızlık* ifadesi kuracak değilim: Verdiği örnek Susan
Sontag'la alakalı bir hatırası, N. N. Taleb borsada alım satım yaparak
geçindiğini söyleyince Sontag cümle ortasında dinlemeyi bırakmış, asistanı da
çocuk katili gibi bakmış, onu anlatıyor. Öldükten sonra Sontag'ın New York'taki
dairesi 28 Milyon dolara satılmış. *Hem serbest piyasaya karşı olup, hem de onun
nimetlerinden sonuna kadar faydalanmaktan* bahsediyor.

Bu ahlaksızlık kendilerine *solcu* diyen çoğu tipte mevcut. Söylem güzel, çiçek
böcek eşitlik, amenna, ama bu söylemin arkasında kapitalist sistemle bir *yasak
aşk* var. İnsanları *adalet edebiyatıyla* kandırıp, en azından fazilet
tellallığı yaptıktan sonra, o sistemin içinde ticaret yapıyorsanız, aslında
sistemin *emniyet sübabı* tarzı bir rolünüz var demektir. Evine ekmek götürmek
zorunda olduğu için polislik yapan birine *kapitalist sistemin askeri* diye
bakıyorsanız, kapitalist sistemin küçük sosyalistleri de bilerek ve isteyerek
*kapitalist sistemin metresliğini* yapıyor.

Taleb'in *karşı olan gitsin bir kulübede yaşasın* tavrı da anlamlı değil, çünkü
kapitalist sisteme *sıfırdan* alternatif üretemezsiniz, onun çözdüğü sorunları
çözen ve yarattığı sorunları da çözebilen bir sosyal sistem için, onun içinde
yaşamanız gerekir ama en azından erdem satarak *ilgi fahişeliği* yapmayı
bırakıp, nerede durduğumuzu daha iyi tespit edebiliriz.

-------

> If your private life conflicts with your intellectual opinion, it cancels your
> intellectual ideas, not your private life
>
> and
>
> If your private actions do not generalize then you cannot have general
> ideas

> Eğer özel hayatınız fikirlerinizle çelişiyorsa, fikirleriniz değil, özel
> hayatınız dikkate alınır.

> ve

> Eğer özel hayatınız genelleşemiyorsa, genel fikriniz yok demektir. 

Bu güzel bir kriter: İnsanın sınavı laflarıyla değil, hayatıyla. Hepimiz aşağı
yukarı *adaletin* nasıl olması gerektiğini biliyoruz, bazılarımız bunu ifade
ediyor, bazılarımız susuyor. Dünyanın nasıl bir yer olmasını istersiniz?
Birbirimize güvendiğimiz ve gelecek endişesi olmayan bir yer olmasını isteriz,
ama böyle bir yer yok. İnsanların devamlı arkalarını kollamaları, geleceği
planlamaları, başkalarından ve hayatın tabiatından gelen kötülük, hastalık ve
zayıflığa karşı dikkatli olmaları gerekiyor. 

Böyle bir dünyada insanlara kendi faziletinizi satabilirsiniz. Mücadele yokmuş,
eli kolu küçük fani insanlar değilmişiz gibi yapabilirsiniz, dünyaya --ve belki
kainata-- adalet getirmenin vazifesini edinmiş gibi laflar edinebilirsiniz.
Bununla beraber, hepimizin elinden gelen genelde benzer ölçülerde işlerdir, eğer
dünyaya tek başınıza adalet getiremiyorsanız, başkalarından da bunu
bekleyemezsiniz.

O halde büyük laflar edip, dünyanın ne kadar değişime muhtaç ve insanların ne
kadar kötü olduğundan bahsetmenin bir anlamı yok. Bunlar doğru olabilir, evet,
insanların çoğu sorumsuz olabilir ama harekete geçmiyor olmalarının sebepleri
aynı hayatı yaşamıyor olmanızdır. Aynı dünyayı paylaşmıyor, aynı ihtiyaçlar
peşinde koşmuyorsanız, diyelim yazı yazarak veya bir üniversite kadrosundan maaş
alarak, aynı derecede imkan ve yetenek sahibi olmayan birilerine akıl öğretme
*imtiyazı* elde etmiş olmazsınız. İnsanların dünyasında sizin bir yerinizin
olması, onların tüm hayatlarını size göre şekillendirmek zorunda olduğu anlamına
gelmez. Yazar çizer takımı, temel ihtiyaçlarını karşılamış insanların
hayatlarına çeşni kabilinden tat vermek için vardır, onların tüm hayatlarını
belirlemek için değil.

Onun için (herkes gibi) küçük insanlardan sadır olan büyük fikirlerin
değerlendirmesinde, küçük dünyaların nasıl şekillendiğine bakmak daha iyidir.
Size bir devrim yapmayı, kadınlardan uzak durmayı, hayatını ibadetle geçirmeyi,
dünyadan el ve etek çekmeyi öğütleyip, *fazilet sinyalleri* verebilirim, bana,
*ne kadar da iyi bir insan* dersiniz ve belki bu yolla şimdi gördüğümden daha
fazla ilgi görebilirim. Kendimi de daha iyi hissederim, çünkü söylediklerimin
*doğru* olduğundan emin olurum. 

Ama bu doğru olur mu? Hayatımda yapamadığım, okuyanların da yapamayacağını
bildiğim ama ortak bir *iyilik* görüntüsü altında, kendimin reklamını yapmak,
insanın düşmeye meyyal olduğu kuyulardan uzak durduğumu düşündürmek, insandan
daha *üstün* olduğumu hissettirmek, okuyanlardan daha faziletli biri olduğumu
anlatmak... Doğru bir iş olur mu?

Hayır, çünkü değilim. 

> But virtue is precisely what you don’t advertise. It is not an investment
> strategy. It is not a cost-cutting scheme. It is not a book selling (and
> worse, concert tickets selling) strategy.

> Fazilet tam olarak reklamını yapmadığınız şeydir. Bir yatırım stratejisi
> değildir. Bir maliyet azaltma yöntemi değildir. Bir kitap satışı (veya daha
> fenası, konser bileti satışı) stratejisi değildir.

*Fazilet reklamını yapmadığın şeydir.* Doğru, *nafile ibadetin* gizlisinin
makbul olması gibi bu, bir yandan da insanların özendirilmesi gerek. Yani,
faziletleri *sadece gizli* yaparsanız, insanların önemli bir motivasyonunu
engellemiş olursunuz. *Göstere göstere,* *göstermek için* veya alıntıdaki
*amaçlar* için iyilik yapmakla, *doğal hali iyilik olmak* arasında bir fark var. 

*Reklamını yapmamak* tabii ki *gizlemek* anlamına gelmiyor. Yaptığınızı,
doğruluğuna inanarak ve bir takım küçük amaçlar için değil, *kendisi için*
yaparsanız, *fazilet* oluyor. 

Ben bu kadar *Kantçı* değilim aslında, ahlaken insanların çoğunun başkalarının
kötülüğüne bakıp, bu kötülükten uzaklaşarak kendini iyi hissetmeye ihtiyacı
olduğunu düşünüyorum. Eğer bir insan *reklam yapamayacağı* için iyilik de
yapmıyorsa, iyi davranıp, bunun reklamını da yapması daha iyidir. Yine de biz o
reklamlara kanmalı mıyız? Hayır. Sadece bakıp, *zavallı adam, iyiliğine reklam
almadan yaşamayı beceremiyor herhalde* deyip üzülmeliyiz.

