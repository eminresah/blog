---
title: Levha 15027 
author: Emin Reşah
date:  2020-09-04 23:55:04+0300
expiryDate:
dp: 15027
featured_image: /images/header-113.jpg
---

Bir başağrısının eşlik ettiği endişe: Acaba bu sefer virüsü kaptım mı? Sonra *acaba bu gereksiz bir
endişe mi* endişesi. Bir takım üstüste binen endişeler. 

Düşünmek istediğimi düşündüğüm, düşünmek istemediğimi bir kenara, hafızamın sayısız raflarından
birine bıraktığım bir zihnim olsun isterdim. Olabilemedi. Ruhumun uzun ve karanlık demlenme
sürecinden acımtrak ve endişeli uyandım. Hayatın bana kattığı gereksiz plancılık ve olmayan
meseleleri çözme *melekesi.* Olmayan meseleleri o kadar severim ki, olan meseleleri bir kenara
bırakır, yine onları *çözerim.*

Kendimle çok meşgulüm. Kendimle az meşgulüm. Kendimle asıl meşguliyetimin başka konular olmasını ve
onların da kısa sürede hallolup -- beni bütün dayatmaların daralttığı hayattan çıkarıp almasını
isterdim. *Beni uyandır* diye bitiyor dualarım. 

Bunun hiçbir zaman olmayacağını, kendinden emin bir şekilde *uyandım* demenin mümkün olmadığını
düşünüyorum bir yandan da. Zamanın kulu olanın, bir dem gelip göklere çıkan, bir dem gelip lavlara
banan birinin *şöyle oldum* demesi ayıp. Kendimden emin *nefes alıyorum* bile diyemiyorum. *Benimle
ilgili bir mevzu olabilir ama müsebbibi ben değilim.* Kendime koyduğum teşhislerin hepsi yalan.
Başkalarınınkine de o yüzden inanmıyorum. 

Hayat eylediğin midir, maruz kaldığın mı? Kanaatim maruz kaldığım yönünde gelişti. Eyleyen ve
eyledikleriyle kendini çerçeveleyen insanlardan olamadım. Yabancı ve ekmek çıkmaz bir hamur, neye
yarayacağı belli olmayan bir çamur olarak sürünmeye devam ediyorum. 
