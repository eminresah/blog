---
title: "Murakabe 12932"
date: 2015-01-17 23:46:48 +0200
dp: 12932
tags: []
---

On yıl kadar sonra tamamen duymaz olacak birine göre pek endişeli
göremiyorum seni.

Bugün nedense 22 ile çok karşılaştım. Belki o kadar sürer, belki de
şimdiki yaşıma 22 ekleyince çıkan 47 ile ilgilidir ve belki ne kadar
*zamanım* kaldığını gösteriyordur.

22 vakte kadar yani.

Onun gibi. 

Ne gibi çok görmeler?

-----

Endişe yokluğun laf dinlemeye meraksızlığından olabilir mi?

Belki. Evet. Belki de sağırlığı *sevmek zorunda* olmaktan, nikahtaki
keramet cinsi bir kerametten dolayı insanların sözlerinden
uzaklaşıyorumdur.

Böyle bir şey okumuştum. İnsanlara saçma sapan bir iş vermişler ve bu
işi çok sevdikleri yalanını söylemelerini istemişler. Sonradan da
yalanlarından dolayı ne hissettiklerini sormuşlar. Az para verilen
grup, yaptıkları saçma işi gerçekten sevdiklerini söylemiş. Çok para
verilen grup, yaptıkları işin ne kadar saçma olduğunu. Diyorlar ki,
insanlar para gibi maddi menfaat olmadığında, bir işi neden
yaptıklarını *sevgiyle* rasyonalize ediyorlar.

Ben de sağırlığımı insanların sözlerinin zaten pek duymaya layık
olmadığını düşünerek mi rasyonalize ediyorum?

Bilgi edinme yolların sözlü değil, genelde. Aynı odada bile *chat*
vasıtasıyla anlaşıyorsun. 

Aslında o kadar da *insanların manasız sözleri* merhalesinde
değilim. Çocukları dinlemeyi seviyorum. Kızım güvercin gibi sesler
çıkardığında onu duymak istiyorum. Konuşmaya başladığında onu
dinleyebilmek isterim. İnsanların sözlerini duymak da, söyledikleri
önemsiz olsa bile, söyleyenler hemen her zaman önemli olduğu için
önemli.

Ancak bu önemlilerden ayrılma ihtimalin var?

Var tabii. Ne yapayım? Bir şekilde rasyonalize mi edeyim? Aslında bu
durumun çok iyi bir durum olduğunu mu söyleyeyim. Üzüldüğüm bir konu
değil, çünkü elimde değil. Kulak beni dinlemiyor, kendi kendine duymaz
hale geliyor. Mamafih neden bunun için kendimi üzeyim? Kulağımı
kontrol etmek istemiyorum. Onun beni kontrol etmesine de izin
vermiyorum.

Hayatın da böyle biraz.

Evet. Büyük ölçüde kontrol edemediğim bir hayatım var. Başıma ne
geleceği konusunda ne ilk söz, ne son söz bana ait. Olaylar, insanlar
ve kader fikrimi soracak olursa söylüyorum. Sormazsa ortaya atılıp
beni dinlemeleri için amuda kalkmak harcım değil.

*Yaşamak elimde değil, ölmek elimde değil* 

Onun gibi. İnsanlar kontrolün kendilerinde olduğu vehmindeler. Uzun
süren bir rüya bu. Buna inandığı ve kontrolün kendinden olduğunu
*isbat uğruna* kendini öldürenler de vardır muhakkak. Bana bazen çok
tuhaf geliyor insanların bu hayatları.

Kontrol kendilerinde değilse, hiçbir şeyin anlamı yok mu? Yaşamasınlar
mı, çalışmasınlar mı?

Burada bir yanlış anlaşılma var. İnsanlar çalışmanın da *kader*
olduğunu, istemenin ve yaşamanın, bir şeylerin peşinden koşmanın kader
olduğunu görmezden geliyor. Elinde çalışma imkanı olması kaderdir, bir
şeyleri isteyecek kadar bilmek, görmek kaderdir. İnsanın düşüncesi
kaderdir. İnsanın bunları kontrol etmeye çalışması da bir nev'i
*kadere karşı gelmek.*

İnsan illa ki bir şeyler yapar mı diyorsun. Boş veya dolu? 

İnsan çalışmadığında ne yapacak? İlla bir şeyler yapacak. Zamanını bir
şekilde dolduracak. Zamanını iyi şekilde doldurmayı istemek ve
elindeki imkanı bu şekilde kullanmak da kader. Bunun için kadere
kızmaya da gerek yok.

Kader dediğin insanın tabiatı gibi bir şey mi?

Hayır. O kadar basit değil. İnsanın tabiatını da kaderi belirliyor
belki. Ancak insanların çoğu kaderine nasıl *davranacağından*
bihaber. Ya onu hiç ciddiye almıyor ve hayatının tamamen kendi elinde
olduğunu düşünüyor, veyahut onun beklediği sorumluluğu da almak
istemiyor ve hayatı terkediyor.

Kader konusunda çok yazıyorsun. Senin kaderin de bu mu?

Herhalde. 


