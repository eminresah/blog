---
title: Levha 15127
author: Emin Reşah
date:  2021-03-14 12:03:27+0300
expiryDate:
dp: 15217
featured_image: /images/header-65.jpg
tags: 
    - nefes
    - oksijen
categories:
    - levha
---


Neyi tam yapmak istersin? *Nefes almayı.* 

Nefesini doğru alabildiğinde tüm dünya yerine oturur. Diğerlerine ulaşma
imkanın var, istersin yardım ederler, yürür çözüm bulursun, koşar sorunlardan
kaçarsın, açsan doyururlar, hastalığını tedavi ederler, iş verirler ve ilgiyle
kuşatırlar. 

Nefesini doğru aldığında ise *ihtiyaç hissi* ortadan kalkar. 

*Doğrusunun* derin nefes olduğunu sanıyordum. İçini şişirene kadar nefes almak
olduğunu. Hayır. Sessiz, sakin, kimsenin farketmediği nefes daha faydalıymış.
Çünkü hepsinin fazlası gibi oksijenin fazlası da insana zararlı. Kanda hiç
karbondioksit olmadığında damarların dar kalır, oksijen yerine ulaşmaz. *Zehir
değil sinyal* diyorlar. Nitrik oksit de öyle. Solursan zehir ama bedeninin
üretilmiş nitrik okside ihtiyacı var. 

Kötüyle iyi birbirinin sinyali. Hayatı ve dünyayı idealize edip, *sadece
oksijenle* yaşamaya çalışınca tekliyorsun, daralıyorsun ve yol yürünmez oluyor. 

