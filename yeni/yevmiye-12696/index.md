---
title: "Yevmiye - 12696"
date: 2014-11-23 02:18:14 +0200
dp: 12696
tags: []
---

Dünya seni uyuşturmaya çalışıyor, sen uyanmaya çabalıyorsun. Ö

Bıraktığın an yıkılacağın bir mücadele. Her an yeni bir uyku imkanı,
yeni bir eğlence. Dünyanın vazifesi, belki de seni olduğun şey olmaktan
alıkoymak ve bu sebeple önüne hep senden başkasını çıkarıyor.

Çözdükçe değil, çözmedikçe güzelleşecek belki.

Dünya kendisini anlaşılmaz kılarak ve anlaşılabileceğini sandırarak bir
uyku sunuyor. Peşinden gitmek için bahane, altından geçemeyeceğin
gökkuşağı. Sisteki hayalleri takip edip, onlarda *kendini* bulduğunu
sanan insan. Sisi gerçek sanıyor.

Dünyayla nasıl mücadele edebilirsin? Belki yolu mücadele etmemektir. Ona
direndikçe, savaşmaya çalıştıkça, kavga ettikçe o yeni saldırılar
geliştirecek. Yeni yataklar ve yeni yorgunluklar. Biri olmazsa, birine
düşeceksin.

Uyanmanın yolu belki bu sebeple kavga etmemek ve dünyayı kendi haline
bırakmaktır. Kendi haline bıraktığında da, dünya seninle uğraşmaya devam
eder, uyutmaya çalışır. İlginç eğlenceler bulmaya çabalar.

--------------

Tüm kelimelerin yıkıldığı bir yerden geliyorum. Adım sahipsiz. Onu
bıraktım ve gitti. Kimin olduğunu bilmiyorum.

adaAdım olmadığı için beni soranlara cevap veremiyorum. Baş parmağımı
kalbime dayayıp kendimi gösteriyorum konuşurken. Anlamış gibi
yapıyorlar.

Konuştuğumda, ben değil, dünyam konuşuyor. Kelimeler onun, mana onun,
resim onun, renk onun.

Yeşiller sonunda kahverengiye dönüyor. Hayat kimseye yeşil kalma imkanı
bahşetmiyor ama yeşilliği de öldürmüyor. Belki hayat sadece yeşilin
hayatıdır ve diğerleri onun yatağı, yorganı ve oyuncağı olduğu için
varolup, sıkıldığı için yok oluyorlardır.

