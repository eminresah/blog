---
title: "Yevmiye 13400"
date: 2016-03-30 23:21:11 +0300
dp: 13400
draft: true
tags: []
---

Arada sırada bilgisayar şifrelerini değiştirmek gibi bir adetim vardır. Kimsenin
eline düşeceğinden korktuğum için değil ama sıkıldığım için. Linux'ta çok kolay,
bir ``passwd`` komutuyla şifreyi değiştiriyorum. Windows'ta o menüyü aç, bu
zımbırtıyı tıkla diye giden bir iş yapmak gerekiyor ve bu sebeple Windows şifrem
uzun zamandır değişmedi. Muhtemelen PowerShell'de kısa bir yolu vardır ama ne
öğrenecek motivasyonum, ne sevgim var.

------

Bugün Brüksel'de terör saldırısı oldu. Bu konuda bir şeyler yazmak isterdim ama
NATO'nun ve AB'nin başşehrinde, onların binalarına kısa mesafede yaşanmış bu
olay artık hayatın Avrupa'da da rahat olmayacağını işaret ediyor. İnsanlar nasıl
ki tehlike anında refleksleriyle hareket eder, toplumlar da böyle reflekslerini
kullanıyor. Bizde bu (en azından bir kesimi için) İslam, ancak onlarda
ırkçılık. Yeni bir ırkçılık dalgası saracak herhalde Batı'yı. Trump'ın
Amerika'daki başarısı da bunu gösteriyor.

Bunun için elimizden ne gelir? Dönüp adamlara *haklısınız yae, Müslümanlar da
çok barbar* desek, nazarlarında daha makbul mü olacağız? Veyahut *sizin başınıza
gelenler, şu şu yaptıklarınızdan, sömürgeciliğinizden, Memalik-i Osmaniye'deki
acımasızlığınızdan ve her tür menfaatinizi insanların hayatından üstün
tutmanızdan* mı diyeceğiz? Torunları dedelerinden dolayı suçlamak veyahut
denizdeki kör bir balık kadar kendinden ve toplumunun yaptıklarından haberdar
olmayan insanları, politikacıların yaptıklarından dolayı suçlamak ne kadar
doğru?

Bu sorun, yani *hayattaki sorumluluk* meselesi, insanın neden, ne kadar sorumlu
olduğu ve hayatından ne kadar sorumlu tutulabileceği meselesi çok önemli bir
mesele ama buna giren kimseyi görmedim. Bir kere, bunu anlatmaya çalışan bir
insanın kendi sorumluluğunun sınırlarını da gözden geçirmesi gerekir. Hayatından
ne kadar sorumlusun?

Varoluşçuluk veya alınyazısı kaderciliği gibi cevaplar, cevapmış gibi yapıp,
insanı *ya hep, ya hiç* ikiliğinde terkediyor. Ya hayatının hepsinden sorumlusun
ve onun varoluşu da senin eserin, veyahut hiçbir şeyden sorumlu değilsin,
Tanrı'nın elinde bir kuklasın. Gerçekse bu ikisinin ortasında bir yerde.

Bu ortanın nereye denk düştüğünü söylemeden insanlara sorumluluk
yükleyemezsin. Ancak bunu ölçmek için de herkesin farklı sorumluluk sahibi
olduğunu kabul etmen gerekir. İnsanların hepsi aynı kalitede, aynı imkanlarla,
aynı hayata doğmuyor. Bazılarının geriden başlayıp öne geçebilmesi, yarışın adil
olduğu anlamına gelmiyor sadece bazılarının ekstra gayretle öne geçebildiğini
gösteriyor. Burada yarım yamalak anekdotlarla, insanın hayatta kafasına koyduğu
her şeyi yapabileceği gibi bir fikri savunamam. Çünkü bunun doğru olmadığını,
insanın sınırları olduğunu ve kendine yeten, kendinden ibaret olmadığını
biliyorum.

Velakin buradaki asıl sorun, bu bilginin herkese nasıl teşmil edileceği. Biri
gelip, *hayatta sorumluluğum nerede başlar ve nerede biter* dediğinde, *şurada
başlar ve burada biter* diyebilir misin? Bunu söylemek kolay mı?

Liberallerin bu konudaki kaytarma cevapları tamamen topu taca atmaktan
ibaret. İnsanın sorumluluğu hakkında bir fikirleri yok, o sebeple herkesin
istediği kadar sorumluluk almasını bekliyorlar.

Bununla beraber bu sınırı başkaları adına belirlemek de ne kadar mümkün? Yani
ben genel bir insanın, hayatındaki falanca işten sorumlu olduğunu ve bunu
değiştirmek için iradesine sahip olduğunu nasıl bilebilirim? Hatta kendimin,
kendi yaptığım işlerde bu sorumluluğa sahip olduğunu nasıl bilebilirim?

İnsanlara uzaktan bakınca hiçbir şeyden sorumlu değillermiş gibi, yakından
bakınca her şeyden sorumlularmış gibi durur. Hangi mesafeden bakacağımıza nasıl
karar verebiliriz?

Belki bu kararı vermek bizim işimiz değil. Belki liberaller bu konuda
haklı. Ancak onların da şöyle bir eksikleri var: İnsanların kendi başlarına
bırakıldıklarında *özgür* olacaklarına inanıyorlar. Bu doğru değil. Özgürlük
dediğiniz, güç odaklarıyla devamlı bir mücadeleye ihtiyaç duyar. Bugünün
kurtarıcısı yarının efendisidir. Bu efendilerden başımızı en çok ağrıtan ve
ikiyüz yıldır toplumlara yön veren de burjuvazi. Sermayenin insanları özgür
bırakabileceğine inanmak, herhangi bir diktatörün insanları özgür
bırakabileceğine inanmaktan farklı değil.

Çünkü insanları hayatlarıyla, sosyal ihtiyaçlarıyla hizaya getirmekle, ekonomik
ihtiyaçlarıyla hizaya getirmek arasında çok fark yok. Bunlardan ilkini,
insanın faziletlerine uygun değil bir kenara atıp, ikincisine muhtaç olmak ve
hayatımızı sermayenin belirlemesine bırakmak özgürlük değil.

