---
title: "Murakabe 12841"
date: 2014-11-23 02:18:14 +0200
dp: 12841
tags: []
---

Mind Map yaparak yazıdan *yırtacağımı* düşünmüştüm. Dün işe yaradı.

Olmadı değil mi? Cümle kurmadan olmuyor. Acıkmış gibi kafan doldu geldin
kağıdın ve kalemin önüne.

Başımdaki bu hissi tarif. Acıkmak gibi de değil, başka bir şeye
benziyor. Ne olduğunu bilmediğin bir şeyi taşımak gibi.

Sahiplik hissi de var mı?

Bir labirent gibi. Yazıdaki maksat böyle zamanlarda saklanan ve
aradığında bulunmayanı bulmak. Orada olduğunu unutursam, kalemin ucuna
dolanma ihtimalini düşünerek yazıyorum. Ararsan bulunmaz da başka yere
bakarken önüne çıkıverir. Başka yere bakmaya çalışıyorum.

Bukowski'nin şiiri mi etkileyiverdi? Devrik Yazılar'ı yeniden ele alacak
kadar cesaretin gelmiş bakıyorum.

Kaçıyorum ama nafile. Bir vazife gibi buluyor beni.

Sendeki bu hal ilginç geliyor. Bir yanda yazıları dönüp okuyacak
cesaretin olmadığını söylüyorsun, buradakiler için de, öncekiler için
de. Yazıp bitirip buraya atınca bir daha dönüp bakmıyorsun. Ancak bir
yandan da kendine iş edinmişsin, yazı üreteceğim diye uğraşıyorsun ve
kaybolup gitmemesi için hayli sofistike araçlar kullanıyorsun. Bütün
sitelerin bilmemkaç yerde kopyası var.

Bir çelişki var gibi, değil mi? Hem yazıların pek ele/dile/beyne gelir
tarafı olmadığını söyleyeceksin, hem de yazmaya devam edeceksin? Bu ne
perhiz, bu ne tahrir?

Okur teveccühünden desen, öyle bir durum da yok. Neden kendine iş
edinecek, yazmayınca kendini eksik hissedecek kadar önemli gördüğünü
anlamıyorum.

Bunu düşündüğüm çok oldu. Sanırım eski yazıları görmeye dayanamıyorum
olmamın sebebi hastalıklı mükemmeliyetçiliğim. *Ben bunu nasıl yazmış
olabilirim?* hissi. Daha iyisi elimden gelecekmiş gibi bir his. Yeni
yazı yazmaktaki hal de *yenilen pehlivan* psikolojisi. Bir sonrakinde
*mükemmel* yazıyı yazacakmışım gibi.

Hiç oldu mu? Mükemmel olduğunu düşündüğüm bir yazı?

Hayır. *İyileştirmekten* sıkıldığım veya yazıyı tamamen *uçurmadan*
iyileştirmenin imkansız olduğundan bıraktığım yazılar oldu. Buna
*mükemmel* der misin bilmem, kendi çapında *kemale ermiş* oluyorlar.
Ancak hiçbirine bakıp *ben veya başkası bundan iyisini yazamaz* dediğim
olmadı.

Başka kimselerde gördün mü bunu?

İyi yazanlar var. Mükemmel diyeceğim pek yok ama *hayali* olsun,
*nahayali* olsun güzel yazanlar var.

Senden iyiler...

Benden iyisi her zaman var. Her yayınlanan kitap için bunu söyleyemem
lakin güzel yazanlar var.

Örnek?

Bunu sorma. Edebi mukayese havamda değilim. Terry Pratchett okuyorum,
*Small Gods* diye bir kitabını. Adamın oturup, balon şişirir gibi
üflediği belli oluyor. Böyle yazanlara pey saygım yoktur ama ifade gücü
kendini okutuyor.

/Ben yazamam/ dedirtecek kadar mı?

Hayır. Bu kitapta o kadar değil. *Bu kitabı yazamam* demedim ama yazmam
da. Böyle bir hikaye için kalem oynatmak ilgimi çekmez. Bununla beraber
dil bariyeri var. Modern Türkçe fazla yalın, çiğ bir dil. *Sası* bir
dil. Beli yazılara akseden *tatsızlık* da bundan.

Nasıl bir tatsızlık?

Türkçede güzel yazı yazmak için eski kelimelere el atmak gerekiyor.
Ancak onların da ifadeyi bugünden alıp, tarihe götürmek gibi kötü bir
alışkanlığı var. Söylediğin sadece söylediğin şey olmaktan çıkıyor, bir
tavır, bir siyasi düşünce halini alıyor. İnsanlar yazını anlamak için
sözlüğe bakmak zorundaysa, başarılı bir yazar değilsindir. Ancak sözlüğe
baktırmaya yazılarda da hiç keyif yok. Modern Türkçe'nin kendisinde de
fazla edebiyat yapacak yapacak kudret yok. Bunu yabancı dilde kitap
okurken hissediyorsunuz. Adamın on kelimeyle kurduğu ve *göndermeleriyle
parlayan* cümleyi tercüme etmeye kalkınca ya yarım yamalak, ya yirmibeş
kelimede tercüme ediyorsun.

Türkçede yazılacaklara da bir *doğal sınır* geliyor o zaman.

Bazen Türkçeyi Mürkçeyi iplemeden, anlayan olmuş mu, seven bulunmuş mu
kaygısını unutup, elimden geleni ardıma koymamaya niyetleniyorum. Kendim
uydurup, kendim okurum. Modern gibi duran karşılıklar, insanların
farkına varmadığı farkların farkını tefrik edecek cümleler. Sonra
üşeniyorum. Yılgınlık alıveriyor.

Nasıl kelimeler üretecek mesela?

Şimdiye kadar asker ve bürokrat zoruyla uydurulmuşlardan değil. Şiirde
kullanmaya utanmayacağımız kelimeler. Ne tavanarasından çıkmış gibi
duran, ne bit pazarından ucuz yollu alınmış gibi.

Böylesi zaten yok mu?

Vardır. Sorsan hemen aklıma gelmez ama her duyduğum yeni kelimeden
rahatsız olmadığıma göre vardır.

Yetmiyor mu?

Yetmiyor. Az. İşlenmemiş. Sindirilmemiş. *Ölüpölüpdirilmemiş.* Güneşte
kuruyup sokağa ufanmamış.

Bunlar hep zaman istiyor.

Evet. Zaman istiyor ve işte, ne kadar zaman geçerse geçsin, hançeresinde
uzun hece ve entonasyona alışmamış bir milletin ürettiği kelimelerde
*iftiharlık* az. Yazarken elini, okurken dilini kavrayacak kelimeler.
Yazı yazdığım dil böyle kaldığı müddetçe, yazıların da kıymeti bir yere
kadar.

