---
title: Virgül 24 Haziran 
author: Emin Reşah
date:  2021-06-24 11:30:31+0300
expiryDate:
dp: 15319
featured_image: /images/header-124.jpg
---

Merkür retrosu bitmiş. Dün öyle bir tweet okudum. Merkür retrosu ne demek
bilmiyorum ama sanırım *inananları* daha az risk almaya teşvik ediyorlar.
*Artık seven sevdiğine söyleyebilir* demiş. Merkür retrosunda söylerseniz
sevdiğiniz size kafa atıyor herhalde. 

Biri Astroloji'nin kimileri için *din* gibi olduğunu ve daha saygılı olmam
gerektiğini söyledi. *Din gibi* olduğunu kabul ediyorum, saygısız olduğumu
değil. Yıldızların sülalesine küfretmedim. Sadece bu dine inanmıyorum. 

Biraz öfkeliymişim. Yıldızlara değil de *inananlara*. Bu öfkenin sebebini
düşünüyorum. 

İnsanların belirsizlikle başa çıkmak için gezegenlerin yerlerine bakıp,
bunlardan *masal* uydurmalarına öfkeli değilim. Bunun ardından bunu *gerçek*
gibi sunmalarına ve buna *bilim* muamelesi yapmalarına öfkeliyim. İnsanlar
sevdiklerinden gelen *bilgiye* karşı dikkatli değildir, bu inanç da öyle
yayılıyor. *Merkür retrosu varmış* deyince, *o nedir ve Merkür'ün benim
yapacağım işle ne alakası var* diye sormuyor. *Bugün Kadir gecesi, günahların
affediliyor* deyince bir istihza. 

Futbol da benim için en fazla *Astroloji* kadar kıymetli bir konu ama bunu
konuşanlara o kadar öfke duymuyorum. Çünkü hayatlarını hangi maçın nasıl
geçtiğine göre belirlemiyorlar. Astroloji ise bana insanların, bilhassa *okumuş
yazmış* ve başka şekillerde zeki olduklarından emin olduğum insanların gerçek
hayatla muhatap olurken çocuktan (veya bir *okumamıştan*) farksız olduğunu
gösteriyor. Belki öfkemin bir sebebi budur. 

Yine de Astrolojiye karşı öfkemin sebebinin *geyik muhabbetinden* öteye
gitmeyecek bir konuyu insanların bu kadar ciddiye alması olduğundan ibaret
olduğunu sanmıyorum. 

Bana *okumanın* veya *eğitimin* hayatın belirsizlikleri ve dünyanın *zorluğu*
konusunda faydalı olmadığını gösteriyordur. Kendim de *okuyarak* hayatta
kalmaya çalışan biri olarak *Astroloji* gibi hangi saçmalıklara kapılıyorum
acaba? Bu sorunun alttan alta başını uzatmasıdır belki beni öfkelendiren.
Yine de kendi aptallığını *veri* olarak kabul eden ve *bugün yine neleri
anlamadım acaba?* sorusuyla arası fena olmayan birinin, insanların bir kısmının
aptallığından o kadar öfkelenmesi beklenmez. 

*İnsanların bir kısmı* derken, bu kısım genelde *kadınlardan* oluşuyor tabii.
Erkekler genelde Astroloji'ye bu kadar *meftun* değiller. Astroloji'ye öfkem
kadınlara karşı genel öfkemin yansımasıdır belki? Mümkün. Hangi tarihte
doğduğunun karakterine bir etkisi _olmadığına_ inanan bir kadın görmedim
mesela. Bunun yarattığı iletişim sorunlarıdır? Biriyle konuşurken *Yengeç
burcu* olmanın getirdiği sınırlamadır?

Belki de şu, tabii. Üç evlilik *macerası* yaşamış, sonuncusundan hala
kurtulamamış biri olarak bu kadınların doğumgünlerinin 7, 8 ve 10 Kasım
olmasından bir *korku* duyuyorumdur? Teoride *Cebriyye* hoş geldiği halde,
*kaderin* bilgisinin bu kadar *ucuz* olması beni boğuyordur? Geleceğin
Allah'tan başkasınca *bilinmediğine* imanımın kuvvetli olması gerekirken, o
kadar da kuvvetli değildir? 

Öfkemin altında *geleceğe dair ucuz bilgi* ihtimali olduğunu düşünmeye başladım
bu sebeple. *Ucuz bilgi*, işte, *Aslan burçları şöyledir, Boğa burçları
böyledir* demek. Hayatını geleceğin gerçekten *bilinmemesi* üzerine kurmuş
birinin *bilinebileceğini* görmesinin öfkesidir, belki. 

Bilinebileceğinin değil de, *ucuz bilgiyle* bilinebileceğinin. Demek ki
*geleceği kimse bilmiyor ve burçlar insanları anlamak için doğru araçlar değil*
desem de, bunun mümkün olmasından, orada bir yerde bu çeşit bir bilgi
olmasından korkuyorum. Bu korku bunu hatırlatan insan ve olaylara karşı öfkeye
dönüşüyor. 

O halde belki de yeni bir pozisyon bulmalıyım: *Gelecek ve insanlar bu ucuz
bilgiyle bilinemez, ancak bilinseydi bile buna bel bağlamak insanı doğru
düşünmek ve yaşamaktan uzaklaştırır.* Ucuz bilgi, zira, ucuz para gibidir,
piyangodan zengin olup da doğru yaşayan kaç kişi var?

Piyangodan çıkan paranın uzun vadede *zenginlik* getirmediğine eminim ama
piyangodan çıkan parayı hala arzuluyorum. *Ben doğru kullanırım* gibi geliyor.
Hayır getirmeyeceğine inancım içimde piyangoyu kazanana karşı bir haset
büyümesine mani olmuyor. Astroloji de böyle, neticede bunun *saçmalık* olduğunu
biliyorum ama bu *ucuz bilginin* bir faydası olabileceğine hala inanıyorum
sanırım. Bu da beni *inananlara* karşı öfkelendiriyor. 


