Title: Levha 14725
Author: Emin Reşah
Date:  2019-11-08 16:37:18
Dp: 14725
Status: published
Image: /img/header-122.jpg

Kötü biri olmak istemiyorum. İyi biri olmak da istemiyorum. _Biri_ olmak
istemiyorum. _Bir kişi_ olmak dar geliyor.

Kötülüğün ve iyiliğin nasıl da *göreceli* olduğundan bahsetmeyeceğim, buna
inanmadığımdan değil ama *görelilik* dediğimiz de bir merkeze ihtiyaç
duyduğundan. *Göreceli* diyorsanız, *değişen bir merkez var, ona göre*
diyorsunuz, ben bir *merkez* olduğundan da emin değilim.

Konuşurken *bir persona oluşturmak zor geliyor* dedim, *istersen, istediğin
durumlarda belli kişiliklere bürünebilirim ama bunların **ben** olduğu konusunda
emin olamayız.* Ve bu sebeple olacak, geçmişte yazdıklarımı karıştırırken
bulduğum bu *biri olmak istemiyorum* sözünde *akan kokuşmaz* tınısı buldum.
Akıyorum, elini tutuyorum, ve sen elimi tutmak istiyorsun ve yok işte orada el,
akıyorum ve set çekmek, bir yerden bir yere götürmek, bir bahçeyi sulamak veya
dolapta dondurmak istiyorsun, akıyorum.

Debisi yüksek olmayabilir, farkında bile değilim, belki bir göl gibi görüyorsun,
belki zamanın ötesinden beri aynı yerde duran biri gibi. Analojiler akıyor bir
yandan da, gözlerimden ve ellerimden havalanan kuşlara işaret edip *bak buna
benziyorum* diyorum. Ayaklarım bazen balık oluyor, onları tutmak ve pullarına
bakmak için geziyorum.

Kendimi bildiğim zamanlardan beri yorgunum. Bu yorgunluğun sebebi de durmayan
bir akış, herhalde. Sen burada sanıyorsun, ben belki oradayım, belki hiç burada
olmamıştım.
