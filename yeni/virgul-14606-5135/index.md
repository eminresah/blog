---
title: "Virgül 11 Temmuz"
date: 2019-07-11 18:25:13
expiryDate: 2020-07-10 18:25:13
dp: 14606
featured_image: "/images/header-61.jpg"
images: ["/images/header-61.jpg"]
published: true
tags: []
---



Hangi konuda birinci sınıf olabilirsin? Birinci sınıf bir CHP'li olabilir misin?
Başındaki örtüyü çıkarmadan mümkün mü bu? Kültürü seni kabul etse bile, seni
konumlandırdığı yer neresi olacak? Logodaki asıl renk mi olacaksın yoksa
vitrindeki *renklerden bir renk* mi?

Zamanında gavur yerine Türk olmaya karar vermemin sebebi buydu. Bir Kürt olsam
muhtemelen birinci sınıf Kürt olmaya çalışırdım, bu da muhtemelen *terörist*
olmak olurdu. Bir Hristiyan, bir Budist veyahut Hindu olma imkanım bu sebeple
yok.

Kültürlerin "kabul edici" olması bir fazilet, onların iplerini ele alabilmek
başka. İstisnaları sayabilirsiniz, diyelim Conrad ve İngiliz dili arasındaki
ilişkiden bahsedebilirsiniz. Yine de aynı yerimdeyim, her bir istisna için,
binlerce, milyonlarca *özentiden öteye geçememiş* tip mevcut.

Deneyebilirsiniz, mahallenizi sevmeyebilirsiniz, sonra yıllar geçer ve karşı
mahallenin de bizimkinden pek farklı bir bataklık olmadığını ve kendi mahalleniz
aksine, o bataklığı düzeltme konusunda konuşurken kimsenin sizi asla ciddiye
almayacağını görürsünüz.

FETÖcü pislikler gavura hizmet ederlerse birinci sınıf gavur olacaklarını
düşündüler ama artık ne burada onları seven var, ne orada ciddiye alan. Hem
birinci sınıf müslüman, hem birinci sınıf gavur olamazsınız. İkisine de özenir,
sonra ikisinden de yarım yamalak olursunuz.

Türklük de böyledir: Bir zenci Türk olabilir ama *birinci sınıf Türk* olamaz,
milletlerin stereotiplerinde bir Türk'te *zencilik* bulunmaz. *Hristiyan Türk*
de böyledir, Türk Hristiyan da olur, Ateist de, ancak *Türklük* Hristiyanlık
veya Ateizm'le uyuşmaz. Bir Kürt, Türk olabilir ama Türklük Kürtlükten hayli
farklıdır.

Bunun diğer tarafı *milliyetçilik* dediğimizin de karşısında bir tutum: Çünkü ne
kadar *kabul edici* olursam, aralarında *birinci sınıf* olduğum insanları ne
kadar geniş tutarsam, kendim için o kadar iyi. Ben Kürt olamasam da, bir Kürt'ün
Türk olmasına çalışırsam, onu *evinde* hissettirir ve dışlamazsam, kendim için
de iyi bir şey yapmış olurum. Milliyetçilik bana bu sınırların statik olduğunu
söyler, *millet* ancak bazılarını dışarıda tutmakla olur ama sınıfa dahil olma
kriterleriniz *boş* ve *statik* ise, sınıf da bir yerden sonra çürüyecektir.

Ben *birinci sınıf* Kürt olamam ama bir Kürt'ün bulunduğum yerde birinci sınıf
olması için yapay engelleri kaldırmaya çalışırım. Bu *yapay engeller* kendi
sınıfımı da tehlikeye düşürecek, nifak sokacak engellerdir zira. Türk olmak için
*İslam'a inanmak* değil de, mesela *müslüman gibi yaşamak* bir kriter derseniz,
*doğru yaşamak*, *yalan söylememek*, *içki içmemek* bir sınıf kriteri haline
gelirse, bunların aksine itibarla daha sağlam ve kendi arasında daha güçlü bir
sınıf olmuş olur. Bunun gibi, *nerede birinci sınıf olabilirim?* diye bakar ve
oradaki ikbal şartlarını iyileştirmeye çalışırsak, kendimiz için de, mensubu
bulunduğumuz yer için de daha iyisini yapmış oluruz. İkbal şartlarını, diyelim
insanların davranışlarına değil de, *ırklarına* nisbetle çizmeye çalışırsak,
ihtilaflar artar, insanlar birbirini *gerçek Türk* olmamakla suçlar.

O halde, yapmaya çalıştığımız, gidip başka bir ülkede çadır kurmak değil,
çadırımın bulunduğu ülkeyi güzelleştirmek, mamur etmek ve sınırlarını daha
muntazam, iyi insanların içeride, kötü insanların dışarıda kalacağı şekilde
çizmek olmalıdır.


