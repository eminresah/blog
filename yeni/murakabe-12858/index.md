---
title: "Murakabe 12858"
date: 2014-11-23 02:18:14 +0200
dp: 12858
tags: []
---

Hayatında eksikliğini hissettiğin ne var?

Pek bir şey yok. Belki biraz *odak eksikliği* veya *odak fazlalığı.*

Fazlalığı eksikliği anlamına gelen bir mefhum bu *odak.*

Aslında *odak yoğunluğunun eksikliği* ve *odak sayısının fazlası*
arasında hemen her şeyde bulunan bir ilişki, sayı arttıkça yoğunluk
azalıyor.

Evet, böyle söyleyince daha uygun. Çağımızın hastalığı gibi duruyor
odaksızlık. Hatta ne kadar az odaklanırsak, o kadar makbul bir tüketici
oluyoruz.

/Makbul tüketici/ :math:`\neq` *makbul insan.* Yine de doğru. Hepimiz
Dikkat Eksikiği Sendromu yaşıyoruz. Sevmediğimiz işlerimizden kaçmak
için Internet'e, sevmediğimiz kişilerden kaçmak için telefona
sarılıyoruz. Önceden televizyon vardı ama o bile *dikkat ister* duruma
geldi, dikkatimiz o kadar kötü ki, dünün dikkat hastalığı bugün *sağlık*
işareti olabiliyor.

Herkes senin kadar çok zaman geçirmiyor bilgisayarın başında, belki
kendinden genelliyorsundur?

Evet, herkes benim kadar zaman geçirmiyor ama bilgisayarlar artık cepte
taşınabilir ve her yerde açılıp kullanılabilir. Yeni nesilde, elinden
telefonu alındığında uyuşturucusu alınmış gibi tepki verenler var.
Biyolojik bir bağımlılık halini alıyor.

Sen de biraz böyleydin.

Biraz böyleydim, evet. Hala elim gittiğinde korkuyorum yeniden
başlayacak diye, ama Internet de, sosyal medya da fazlasıyla
politikleşip, ekşiyince eski cazibesini kaybetti. Zaman zaman
*bağlanacak* bir site aradığım da oluyor ama devamı gelmiyor.
*Yapılacaklar* listeme *git bak* diye eklediğim siteler var, bunları
okumayı da seviyorum ancak bağımlı yapmıyorlar. Belki de *aşı* yerine
geçmiştir.

İnsanları odaksızlığa karşı aşılayabilsek iyi olurdu.

Evet. Nasıl olacağını bilmiyorum ama bugün aklıma bir *offline tatil*
fikri geldi. İnsanların elinden her tür elektronik edevatı alıp,
ormanlık bir alanda kitap okutturmak, gezdirmek, düşündürmek ve
Internetsiz vakit geçirtmek gibi. *Atalet tatili*.

/Tatil/ zaten *âtıl kalmak*, *boş kalmak* değil mi? Biraz anlam
bozukluğu sanki.

Kelimelerin anlamlarını kullanımı belirler, şimdiki tatillerde, insanlar
hala telefonlarına cevap veriyor veya yaptıkları işlerden uzak
kalamıyorsa, *tatil atalet değildir* herhalde.

Bunun için yardıma ihtiyacı olanlar mı var, diyorsun?

Yardıma ihtiyacı olan da olabilir. İnsanlar gerçek dinlenmenin kafayla
ilgili olduğunu ve bunun da ancak *bağlantını keserek* sağlanabileceğini
unutuyor. Düşüncelerini değiştirmeyen bir tatil daha zinde hale
getirmez. Düşünceleri değiştirmek için de, zihne giren bilgiyi
değiştirmek lazım. Hep abur cubur yiyen insanın zayıflamaya çalışması
gibi oluyor. Lafta dinlenmeye/zayıflamaya çalışıyor ama yaptıkları buna
hizmet etmiyor.

