---
title: Virgül 5 Aralık
author: Emin Reşah
date: 2020-12-05 17:01:21+0300
expiryDate: 
dp: 15118
draft: false
featured_image: /images/header-71.jpg
---


Mustafa Öztürk'ün *linç yoluyla istifa ettirilmesi* vakasına üzülmedim. Hocanın
akademisyenliğe sığmayan, genel halinden kendisinin de pek hazzetmediği farkedilen akademik
mecburiyetlerin dışarıda daha az ayak bağı olacağını düşündüm. Yayıncılık
konusunda tecrübesi olan birinin de *ekmek parası* gibi bir meselesi olduğunu sanmıyorum. Kendisi
için daha hayırlısı olacağı kanaatindeyim. 

Beni düşündüren mesela zekasından şüphe etmeyeceğim aşağıdaki gibi insanların takıntılı 
*tarihselcilik* düşmanlığı oldu. 
{{< rawhtml >}}
<blockquote class="twitter-tweet"><p lang="tr" dir="ltr">Kur&#39;an&#39;ı tarihsel kabul etmek, özetle Kur&#39;an&#39;ın bazı hükümlerinin indirildiği döneme ve coğrafyaya has olduğunu iddia etmektir. Tarihselciler Kur&#39;an&#39;ın bir Kitap değil hitap olduğunu, onu metin haline getirenin nebi olduğunu ileri sürerler. Üstelik bu görüş kendi üretimleri de ⬇️</p>&mdash; Erdem Uygan (@erdem_uygan) <a href="https://twitter.com/erdem_uygan/status/1334633586251739136?ref_src=twsrc%5Etfw">December 3, 2020</a></blockquote> <script async src="https://platform.twitter.com/widgets.js" charset="utf-8"></script> 
{{< /rawhtml >}}

Zinciri okuyorsunuz ve *hakikati keşfetmiş* birinin kafa konforunun ne kadar güzel olduğunu görüp hayran
oluyorsunuz. Anladığım kadarıyla *Abdülaziz Bayındır hariç* kimsenin dini konularda konuşmaya hakkı yok. 

Bu kendine güvenin önemli ayağı cehalet tabii. Bu alıntıda da mesela *metin haline getirenin nebi
olduğunu ileri sürerler* diyor. Kur'an-ı Kerim'i metin haline getirenin nebi de değil, Hz. Ebubekir
ve Osman devirlerinde Zeyd b. Sabit başkanlığındaki komisyon olduğunu tarihselciler değil, tüm
İslami kaynaklar söyler. Bu durumda Hz. Peygamber'in Mushaf'ın kendisine Erdem Uygan kadar önem
vermediğini düşülebiliriz. Yoksa Hz. Ömer, Hz. Ebubekir'e gidip *hafızlar şehit oluyor, Kur'an
metnini bir araya toplayalım* dediğinde, Ebubekir'in ilk cevabı *ben peygamberden görmediğim bir
şeyi yapmam* olmazdı.  Metin haline getiren nebi aleyhisselam bile değil yani, sonrakiler. 

Ve zaten tarihselciliğin asıl çözmeye çalıştığı mesele de buradan neşet ediyor. 9. miladi asırdan
önce derli toplu bir Kur'an nüshası yok. Müsteşrikler bundan Kur'an-ı Kerim'in zaman içinde
*üretildiğini*, mesela *Hristiyanlara 2. yüzyıldaki bir mezhep olan Nasara denmesi dolayısıyla* bazı
kısımlarının miladi altıncı asırdan önceye gidiyor olabileceğini, bazılarının sekizinci asırda
eklenmiş olabileceğini iddia ediyorlar. Eline Kur'an-ı Kerim'i alıp sallayınca beni *ikna etmiş*
oluyorsun ama *gavur* *bunun aslı nerede?* diye soruyor. [*Hicri ilk asra tarihlenen Sana
elyazmalarında neden iki katman var ve erken katman neden şimdiki Kur'an'dan
farklı?*](https://en.wikipedia.org/wiki/Sanaa_manuscript) diyorlar mesela. 

Bu gibi soruları görmezden gelebilecek bir yerdeyseniz, akademik bir derdiniz yoksa, Kur'an-ı
Kerim'in Diyanet basımıyla *Levh-i Mahfuz'daki aslının* tamamen aynı olduğuna inanmak yetiyorsa,
aslında içeriği de çok umurunuzda değilse, yani, *sizin dininiz size* ayetiyle, *onları bulduğunuz
yerde öldürün* ayetinin nasıl bir araya getirileceğini *zaten biliyorsanız* tabii ki, birinin
kalkıp, *bu kitabın bazı kısımları belki de devri içindir* demesini küfür olarak görürsünüz.

Ancak meseleler orta yerde durur. Mustafa Öztürk de bu meseleleri birbirini sıvazlamayı tefekkür
sanan zevatın yüzüne çarptığı için bu kadar *obje* haline geldi. Söyledikleri doğrudur, yanlıştır,
onlar ayrı konular ama ortada İslam'ın temelleriyle ilgili bir mesele olduğunu görmezden gelince,
mesele ortadan kaybolmuyor. 

Bir konuda sizden farklı düşünüp, çözümler üretmeye çalışanlar, belki de sizin bilmediğiniz bazı
sorunların farkında olduğu için böyle yapıyorlardır. Müsteşriklerin *Kur'an-ı Kerim aslında Petra'da
üretildi, antik çağda Mekke hakkında hiçbir referans yok* dediğini getirip önüne sermediği için
adamların kendince bulmaya çalıştığı çözümleri küçümseyip *küfür* olarak görüyorsunuzdur.  Fitneye
sebep olmamak için bu konulardan bahsetmedikleri, *devayı bulmadan hastalığı anmayalım*
hassasiyetleri yüzünden sustukları içindir belki. Belki de içten içe kaynamakta olan *riddeyi*
dindirmek için bir yol arıyorlardır. 

Dini konularda tartışmak *varoluş kaygısıyla* tartışmanın bir uzantısı ve bu sebeple *ego* çok kolay
dahil oluyor. *Ben Allah'ın tarafındayım, o halde Allah da benim tarafımda* diye başlayan *akıl
yürütmelerin* neticesini FETÖ gibi saçmalıklarda gördük. *İnançların* dış dünyada bir karşılığı
olması lazım, yoksa bulunduğunuz yer *hocaefendi her gece rüyasında peygamber efendimizi görüyor*
diyen saftiriklerin dünyasından ileri gitmez. Siz bunu *Kur'an'ın asıl anlamını biz biliyoruz*
formunda kullanırsınız ama *asıl anlam* dediğiniz şeyin neticede kendi inançlarınızın bir tekrarı
olduğunu da biliyoruz. Öztürk *asıl anlam vahyin muhataplarının anladığıdır* derken makul bir usul
sunuyor mesela, onun için de sair zevatın hoşuna gitmiyor. 

O halde *hangisi doğru?* Bayındır, Öztürk, İslamoğlu, Şenocak var mesela olsa, aynı konu hakkında
farklı şeyler söylüyorlar. Bunların hangisinin doğru olduğunu nasıl bileceğiz? Ben bunların birinin
diğerinden *daha iyi* olduğu bilmek için içerikten mukayese edebilecek yetkinlikte değilim.
Hayatlarını *bu yola adamış* insanların hangisinin işinde daha ehil olduğunu bilmek için, bunların
hepsinden daha iyi biliyor olmam lazım.  Öyle bir durum olmadığına göre, insanların genelinin
yaptığı gibi *en hoşuma gideni* seçerim ve o da *hasbelkader* benim şu an bulunduğum duruma en yakın
sözleri eden adam olur. Bir yandan Hoyland'ın *Arap Fetihleri* kitabını okurken, bir yandan
Şenocak'ın *İslam'ın gızıı* vaazlarını dinleyip etkilenmek mümkün olmuyor. Onun da müşterisi olabilir
ama bana hitap etmiyor, o halde bana hitap edeni mi arayayım, yoksa zaten *bana hitap edenin bana
öğreteceği de çok bir şey yok* mu diyeyim, bilemiyorum. 

Hasılı bu dini tartışmalara içerikten katılmayı bir süredir anlamsız buluyorum. İnsanlar da önce
tercihlerini yapıyor: Cübbeli Ahmet'in hallerini seviyorsanız, söylediklerini de yakın
buluyorsunuz, Mustafa Öztürk'ün seviyorsanız, onu yakın buluyorsunuz, Bayındır'ın içinden hepimize 
sövüyormuş gibi durduğu konuşmalarını seviyorsanız, onun söyledikleri daha makul geliyor. Sonra da o
sevdikleri insanı merkeze alıp, diğerlerini o yolla aşağılıyor, olmadı tekfir ediyor, olmadı iftira
ediyor. 

Buradaki ahlaki zaafın, haklılık zevkinin farkındayım ama ne yapalım, biz de
fani insanlarız, hayatımızı bunların didişmesine ayıracak kadar uzun uzun sabrımız yok, Allah hepsine iyilik
versin de didişmeye devam etsinler deyip mevzuyu çeviriyorum. Onlar didişmeye devam etsin ama ben
sadece merak ettiğimde bakayım, altı ayda bir. 

Sonunda mürcie olup, *bu adamların hangisi cennete gider?* sorusuna *Allah bilir, ben hepsi gitsin
isterim* diye cevap vermeye başladım. Biri gençliği aptallaştırıyor, öbürü zehirliyor, bir diğeri
sevimsizleştiriyor, diğeri radikalleştiriyor-muş... Gençlik Mustafa Öztürk'ün konuşmalarından
zehirleniyorsa, maşallah gençliğe, benim bildiğim gençlik bu konulardaki herhangi bir sözün sadece
ilk üç saniyesini dinler. 

Ben cehenneme gitmediğim sürece birilerinin cehenneme gitmesinin bana bir faydası olmadığını
düşünmeye başladım. Cehenneme giden biri benim faraza cennetteki halimi iyileştirmeyeceğine göre,
ben bu adamların ve onları sevenlerin hiçbirinin cehenneme gitmesini istemem. O halde neden bu
kavga, ben de bilmiyorum. Kavga ettikçe de *alakasız* kalıyorlar, *adamların didiştiği konuya bak*
oluyor sonunda. 

Yanmaz kefen satıyormuş biri. Satsın. Alan var demek ki. Hayırlı işler dileriz kendisine. Senin bu
lafı ağzına dolaman mesela çok mu zarar veriyor ona? Adamın reklamını yapıyorsun bir de. Ben
dışarıdan bakan biriyim bu konulara ve kırk yılın sonunda şu kocaman İlahiyat camiasından kendi
adıma herhangi bir fayda bekleyemez oldum. 

Öztürk'ü cesaretinden ve samimiyetinden dolayı seviyorum. Linç edenler ona zarar vermiş midir, hiç
sanmıyorum. Neticede yazdığı kitapların çoğunu edinmiş, satır satır okumasa da göz gezdirmiş biri
olarak gelecek yüzyılda *Ehl-i Sünnet alimi* sıfatıyla anılacak kimler var diye bakınca, aralarında
onun olacağını tahmin ediyorum. (Ehl-i Sünnet bu konularda biraz *kazananlar fırkası* gibidir,
yaşarken birbirlerini tekfir eder, öldükten sonra kadroya alırlar.) 

Dokuzuncu yüzyılda üretilmiş çözümleri 21. yüzyıldaki dertlerimize tatbik etmeye çalışmak *ilim*
değildir. *Elimizde şöyle şöyle ilaçlar var, o halde buna uygun hastalık bulalım* kafasının kimseye
faydası olmaz. Öztürk böyle yapmamaya, *bu zamanın alimi* olmaya çalıştı. İnşallah eserlerine devam
eder ve ileride bu zamanlara bakıldığında namı *bu ilahiyatçıların hepsi neden birbirini tekrar
etmiş* demeyecekleri biri olarak kalır. 
 
---
