---
title: Virgül 28 Temmuz 
author: Emin Reşah
date:  2020-07-28 17:39:08+0300
dp: 14988
featured_image: /images/header-73.jpg
---

Tarihte [Kartaca][kartaca] ve Roma üç defa savaşmış. Kartaca şimdiki Tunus civarında bir ülke ve
Roma devleti ile Akdeniz'deki ticaret için kavgaya tutuşmuşlar. Bu savaşların ikincisinde
Kartaca'nın meşhur generali [Hannibal Barca][hannibal] [Cannae'da][cannae] kendi ordusunun iki katı
büyüklükteki bir Roma ordusunu 50-70bin civarı kayıp verdirerek yenmiş. (Kullandığı taktik
Osmanlıların Mohaç'ta kullandığı taktiğe benziyor mesela, bunu bize *Türklerin kullandığı taktik*
diye öğretmişlerdi ama Göktürklere 800, Mohaç'a 1700 yıl var.) Daha sonra iç politik mücadelenin ve
Romalıların yeni ordu komutanı Scipio'nun etkisiyle savaşı kaybetmişler. 

Yaptıkları barış anlaşmasında 50 yıl boyunca savaş tazminatı ödemeleri gerekiyor. 10.
yılın sonunda *kalan tazminatı ödeyelim* diye haber veriyorlar Roma'ya, Roma kabul etmiyor. Her yıl
*savaşı kaybettiğini hatırlatmak için.*

Tazminat bittikten sonra da neredeyse bir şehir devletine dönüşmüş Kartaca'dan talepleri bitmiyor.
Bir yerde barış için Kartaca'nın soylu ailelerine mensup 300 çocuğu rehin alıyorlar ve şehrin
denizden *15 km içeriye taşınmasını* istiyorlar. Kartacalılar yalvarıyor, yakarıyor, *tarihte
savaşmadan şartsız teslim olmuş şehirlerin başına hiç böyle şeyler gelmemiştir* diyor ama Romalılar
Kartaca'nın zenginliğini ele geçirmekte ve *tamamen yok etmekte* kararlı. Neticede Kartaca direniyor
ama 3 yıllık bir kuşatmanın ardından Roma orduları şehre girip yok ediyor.

Cannae'yı unutmadıkları için mi böyle yaptılar, yoksa zenginliğine çökmek için mi? 3. savaş tamamen
bir fetih savaşı, artık karşılarında tehdit olacak bir Kartaca devleti yok ve o noktada Kartaca'nın
da rakip olmaya niyeti yok ama yine de yok ediyorlar. Her konuşmasının sonunda *Kartaca mutlaka
alınmalıdır* diyen Romalı Senatör Cato'nun, bir defasında elindeki bir inciri masaya bırakıp *3
günlük mesafede böyle incirler yetişiyor* dediğini söylüyorlar. *Böyle incirler yetiştiren bir yer
var ve hem de bizim ezeli düşmanımız.*

Roma tarihi bizim için *ötekinin tarihi* olarak da okunabilir, *bizim tarihimiz* olarak da. Osmanlı
kendini Doğu Roma devletinin devamı olarak görüyordu ve o zaman Roma bizdik. Şimdilerde Roma değil
de, Kartaca gibi bir durumdayız. Tanzimat'tan beri öyleyiz ve Batı'yla uyumlu olursak *dış
tehditlerden* korunacağımızı düşünüyoruz. Ayasofya'nın cami olarak tekrar açılmasıyla ilgili olarak
*onları ürkütmeyelim, iyi çocuk olalım* alt metinli bütün söylemin altında bu yatıyor. *Bir zamanlar
biz de onları yenmiş ve korkutmuş olabiliriz ama şimdi iyi Kartaca olursak, Roma bize dokunmaz.*

İyi Kartaca'nın başına neler geldiğini ve bunun Kartaca'nın (bir önceki savaştan neredeyse 50 yıl
sonra) yaptıklarıyla alakalı olmadığını görünce, *iyi Kartaca* olmanın bir faydası olmadığını
anlıyoruz. *Şimdi dünya değişti, artık uluslararası hukuk var* diyorlar. Bu galiplerin bir
propagandasından ibaret. Dünyanın değiştiği yok, galipler her zaman barıştan yana, Amerikan
İmparatorluğu da Roma İmparatorluğu kadar sözüne sadık. Bir zamanlar İran'a karşı kışkırttıkları
Saddam Hüseyin'in (*iyi Kartaca* olduktan ve sınırları dışına çıkmıyorken) tepesine bomba yağdıran
imparatorluğun devrinde *uluslararası hukuk* diye bir şey olduğunu düşünmek ilginç. *Uluslararası
hukuk* denen meselenin temelde bir *İmparatorluk Hukuku* olduğunu ve imparatorluk dağıldığında,
hukukun da onunla beraber çöpe gideceğini görmek de zor değil. 

Konu Ayasofya konusu değil, [Nişanyan gibi *aha şimdi İslam cumhuriyeti oldu*][nisanyan] diyecek
kadar büyük bir olay yok ortada. İç politikada Erdoğan'ın her yaptığında ayrı bir hikmet gören
kitlenin ve dışarıda da Yunanistan (ve bir nebze sair Ortodoksların) dışında önem veren kimsenin
de olduğunu sanmıyorum. Ancak bizim *iyi Kartacalıların* rutin dışına en ufak çıkışımızda
gösterdikleri eziklik çok ilginç.

Şunu söyleyebilirler: *İmparatorluk ile mücadele edecek bir kudretimiz yok ve askeri olarak onlardan
korkmalıyız. O halde iyi Kartaca olup, Batı'yı ürkütmemek dışında bir çıkar yol yok, mücadele
edersek kaybedeceğimiz kesin, mücadele etmezsek belki bizi unuturlar veya görmezden gelirler, biz de
yaşamaya devam ederiz.*

Ben burada *3. bir yol arayalım* diyenlerdenim. Hazır olmadığımız bir mücadelenin içine erkenden
girmeye tabii ki gerek yok, ancak körü körüne *iyi Kartaca* olmaya çalışıp Batı'nın bize çizdiği
sınırlarda bulunmanın da nihayetinde bizi *kurtuluşa erdireceği* doğru değil. Batı'nın böyle bir
karakteri yok. Batı bir zamanlar kendisini ölümün eşiğine getirmiş olan mücadeleyi üzerinden 500
sene geçmiş olsa da hatırlamaya devam ediyor. Her konuşmasını Kartaca'yı anarak bitiren Yaşlı
Cato'nun adının Amerikan politikasına yön veren kurumlardan [Cato Enstitüsü'nde][catoinstitute] hala
yaşadığına bakarsak, ezeli düşmanları *sıradan halk* unutsa da devletlerin unutmadığını
söyleyebiliriz. *İyi Kartaca* olmanın uzun vadede bir faydası yok, *akıllı ve güçlü Kartaca* olmak
dışında bir yol görünmüyor. 


[kartaca]: https://tr.wikipedia.org/wiki/Antik_Kartaca
[hannibal]: https://tr.wikipedia.org/wiki/Hannibal
[cannae]: https://tr.wikipedia.org/wiki/Cannae_Muharebesi
[catoinstitute]: https://en.wikipedia.org/wiki/Cato_Institute
