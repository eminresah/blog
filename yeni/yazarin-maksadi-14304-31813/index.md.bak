---
title: "Yazarın Maksadı"
date: 2018-09-13 01:49:58
dp: 14304
featured_image: "/images/header-10.jpg"
images: ["/images/header-10.jpg"]
published: true
tags: []
---



> "We often discuss art this way: the artist had something he “wanted to
> express”, and then he just, you know … expressed it. We buy into some version
> of the intentional fallacy: the notion that art is about having a clear-cut
> intention and then confidently executing same."
>
> [George Saunders: what writers really do when they write](https://ift.tt/2mmgy8l)

Yazarken maksadım nedir?

Zamanında yazarların maksadını anlamak için *Semantik modelleri* üzerinde
çalışırken, *intention space* adını verdiğim bir kavram geliştirmiştim. Teorik
olarak bilgisayar mühendisliği doktorası yapıyordum ama *zengin mantıklar*
alanında çalışınca, Pragmatics de bir anda ilgi alanım haline gelmişti. *Maksat
uzayı* bir yazarın ürettiği anlamda neyi kastetmiş olabileceğinin bir modeliydi,
cümleleri peşpeşe ekledikçe genişleyip, daralan bir uzay.

Buradaki bir yazıyı yazarken maksadım ne oluyor? Açıkçası çoğunu okuyanlardan
daha fazla bilmiyorum. Belli birini övmek, yermek veya bir şeylerin
propagandasını yapmak için yazmıyorum, yazma maksadım *basitçe* aktarılabilecek
değil. Onun için yazılar umumun ilgisinin dışında, çünkü insanlara maksadı belli
yazılar lazım, çünkü çoğunun maksadı belli. Anladığım kadarıyla hayatta
insanların genelinin maksadı belli, eksiklikleri basittir, daha çok para, daha
fazla seks, daha yüksek titr, daha önemli makam, daha güzel oyuncak...

Ben böyle değilim, basit maksatlarım yok, basit maksatlarıma da basit yollardan
erişmeyi sevmiyorum, basit maksatlarımın olduğu itiraf etmek bile zor. Yazıların
maksadının da basit olduğunu düşünmek, *burada ne demek istediniz?* sorusuna
cevap vermek, onun için bana komik geliyor. *Bir şey demek istemedim, zaten
buradakinden başka bir şey demek isteseydim, onu derdim, bunu demezdim.*

Yukarıdaki alıntıda *sanatçının maksadı zaten o kadar net değildir* diyor,
filmlerin maksadı da, resimlerin maksadı da, müziğin, iyi müziğin maksadı da
müphemlik içerir. Bu müphemliği kaldırmaya çalışmak çalışmayı bozar, eğer bir
resim iki kelimeyle anlatılacak olsaydı, zaten iki kelimeyle anlatılırdı.

O sebeple *sanatçının maksadı* hiçbir zaman *izleyenin, okuyanın* maksadından
ayrı değil, bunu kalıplaştırmak, kağıda dökmek edepsizlik gibi duruyor. Edebiyat
bu edepsizliğin zıddıdır.


