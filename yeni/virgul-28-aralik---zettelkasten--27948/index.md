---
title: Virgül 28 Aralık - Zettelkasten 
author: Emin Reşah
date:  2020-12-28 23:04:55+0300
expiryDate:
dp: 15142
tags: 
    - zettelkasten
    - Luhmann
    - Word
    - analog
    - elektronik
    - Ford
    - hiyerarşi
featured_image: /images/header-90.jpg
---


Geçenlerde [Zettelkasten
Yöntemi](https://www.lesswrong.com/posts/NfdHG6oHBJ8Qxc26s/the-zettelkasten-method-1) diye bir
yazıya rastladım. [Niklas Luhmann](https://en.wikipedia.org/wiki/Niklas_Luhmann) isimli (benim daha
önce duymadığım ama) alanında meşhur bir sosyologun kullandığı not alma ve bunları birbirleriyle
ilişkilendirme yöntemiymiş. Benim de *kendime has* bir not yöntemim var. Luhmann'ınkinden daha basit
çünkü zamanımız arama çağı ve benim de neyi yapmam değil de, neyi yapmamam gerektiğine dair
tecrübelerim oldu. Buradaki yazıların hepsinin (Word veya sair formatlarda değil) *düz metin
dosyası* formatında olmasının sebebi bu mesela. Eğer Word'de yazılsalardı, 10 sene önceki yazıların
hala burada olmayacağını tahmin ediyorum. 

Yazıyı okuduktan sonra [How to Take Smart Notes](https://takesmartnotes.com/) isimli bir kitabı da
okumaya başladım. Luhmann'ın iki dolabı varmış. Biri *bibliyografi dolabı* diğeri *fikirler dolabı.*
Okuduğu bir metinden not almak istediğinde bibliyografi dolabına yarım sayfa bir not yazar, sonra
buna bir *adres* verirmiş. Daha sonra notlarını karıştırırken bu konuyla ilgili bir şeyler yazmak
istediğinde buna *fikirler dolabına* yazar, sonra bütün bu notları da *etiket* ve *adreslerle*
birbirine bağlarmış.  Sağlığında 70 kitap, 400 kadar makale yayınladığını okudum. Öldükten sonra da
hemen hemen hazır 12 kitabı bulunmuş. *Ölüykenki üretkenliğine canlıyken sahip olmayı arzulayan çok
akademisyen var* diyordu kitapta. Asistan da kullanmıyormuş adam. 70 kitap bizdeki sarsak
profesörlerin televizyon geyiklerini asistanlarına kitaplaştırması gibi değil yani. 

[Zettelkasten](https://en.wikipedia.org/wiki/Zettelkasten) anlatılırken illa bir *dolap* muhabbeti
yapmak gerekiyor sanırım ama bunun aslında (ansiklopedi anlamında değil, sistem anlamında) *wikiye*
benzediğini düşündüm. Aklınıza geldikçe notlar alıyorsunuz. Benim bilgisayarların hepsinde Super-F2
(veya Win-F2 veya Cmd-F2)'ye basınca bir not sayfası açılır. Aklınızı meşgul eden o güzel fikirleri
yazıyorsunuz. Not alma kısmını şimdiye kadar yapıyordum zaten, buradaki pek çok yazının ana fikri de
o notlardan çıktı. 

Sonra bu fikirleri bir yere yerleştirmek gerekiyor. Birbirine bağlamak, etiket vermek, yeni notlar
üretmek. Öğrendiğim ve tamamlamayı düşündüğüm eksik bu oldu. Bu blogun formatını değiştirmeyi bile
düşündüm (ama hemen değil.) Luhmann'ınki kadar geniş olmasa da, burada 1800, hariçte 2000 kadar olan
yazıyı düzenleyip ben de *daha iyi* ve *daha çok* yazan bir adam olabilirmişim gibi geldi. 

Ucu açık konularla uğraşan, doktora, yüksek lisans, bilhassa sosyal bilimler gibi *ne yaptığımızı
bilseydik adı araştırma olmazdı* minvalinde çalışanlar için yardımcı olabilecek bir yöntem.
Teknolojiyi sevmiyorsanız, ilk verdiğim linkteki adam 10x15 not sayfalarından kurduğu sistemi
anlatıyor.  Luhmann'ın orijinal sistemi de öyle zaten.  Notların başına `1a1b3c` şeklinde adresler
yazıyor, notlar arasında atıfta bulunacağı zaman buları kullanıyorlar. Bunu da canım istemedi değil,
elektronik olmayan çalışma sistemlerine her zaman özeniyorum ama bir yandan program yazıp, bir
yandan okumalarının %95'ini elektronik cihazlardan yapıp, bir yandan da kalem kağıtla not takip etme
konusunda kendime güvenedim. 

*Bu basit sistem nasıl bize faydalı olabilir* diyorlarmış görenler. Ford'un zamanında da *üretim
bandı* fikrinin o kadar da *çağ açıcı* olmadığı düşünüldü diyor. Bir süre deneyeyim, belki 2021
boyunca, eğer bir faydası olursa buradan da farkedilir zaten. 


