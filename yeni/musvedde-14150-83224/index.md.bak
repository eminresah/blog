---
title: "Müsvedde 12 Nisan, 16:00"
date: 2018-04-12 16:03:56
dp: 14150
featured_image: "/images/header-71.jpg"
images: ["/images/header-71.jpg"]
published: true
tags: []
---



İnsanlar genelde kendilerinden bahsetmek gerektiğinde başarılarından bahseder.
İyi taraflarından. Bir yere CV gönderiyorsan, kaldığın dersleri yazmazsın,
okulun ne kadar uzadığını, hangi projelerden sıfır aldığını. Bir dergiye makale
gönderiyorsan, yaptığın ve sonucu kötü gelen yüz deneyi değil, sonuçları makul
olan 10 deneyi sözkonusu edersin. *Başarısızlık utandırıcıdır*

Bir araba aldığınızda, ne kadar borcu olduğunu üstüne yazmazsınız. İcra kapıya
dayanmadıysa, *nasılsın?* diye sorana kimse borçlarından bahsetmez. İnsanlar
sadece neye sahip göründüğünüzle meşgul olur, oyun bir şekilde o çarkları
çevirmek ve *görünmeye* devam etmektir.

Başarısızlıklarımızdan bahsetmeli miyiz? İnsanlara ne kadar kötü durumda
olduğumu anlatınca rahatladıklarını hissediyorum. (Buranın bir amacı da bu.)
İnsanın en büyük düşmanı kendisi ve başarısızlık ve *herkes iyiyken ben kötüyüm*
korkusu bu düşmanlığın en büyük sebebi. Onlara _sen benden iyisin, benim kadar
başarısız olmadın_ deyince rahatlıyorlar.

Başarısızlıklarımdan bahsetmek beni de rahatlatıyor. Benim için de *bunların
üstesinden gelebildim* anlamı var, *artık üzerinde konuşabiliyorum.* Üzerinde
konuşabilmek de, insanın kendine olan düşmanlığına bir deva sunuyor. Belki
psikologların en önemli faydası budur. Belki ben de bu sebeple başarılı olmak
*istemiyorum*.

Bugün başarısızlıklarıma yeni başarısızlıklar eklemeye karar verdim. Belki altı
defa başarısız olduğum Osmanlıca OCR projesine yeniden başlamaya niyet ettim.
Kolay konularda başarı mı, zor konularda başarısızlık mı? Boğulacaksak en
azından derede değil, okyanusta boğulalım.

