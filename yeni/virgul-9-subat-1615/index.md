---
categories: 
    - Jurnal
tags: 
    - iyimserlik
    - metalaşma
    - varoluş
    - yol
    - pazar
title: Virgül 9 Şubat
author: Emin Reşah
date:  2021-02-09 23:09:48+0300
expiryDate:
dp: 15185
featured_image: /images/header-05.jpg
---


Geçmişin acizliğini, o zaman *olmayacak* gibi duran şeyleri nasıl seyrettiğimi
hatırlıyorum. Bazıları gerçekten olmadı ama ben onları unuttum. Hatırımda
kalanlar *olmayacak* dediğim halde olanlar. 

Bugün *ıkınmaya devam et, mucize geliyor* mealinde bir kitap kapağı gördüm.
*Ölme eşeğim ölme, mucize gelir yiyersin* yazsan daha iyi olurdu. 

*Bundan fayda görenler var mı?* diye düşündüm. İnsanın sıkıntısıyla, boşluğuyla
bir şekilde başa çıkmasını sağlayan her şeyin faydası var. Bunun da vardır.
*Çekim yasasına* inanıp, az daha dayanırsa bir mucizenin ortaya çıkacağını
düşünmek insanı bir sonraki (iş fırsatı, hastalık, aşk, yakının ölümü vb.)
dönüm noktasına kadar oyalar. *Hepimiz bir takım bir şeylere inanıyoruz,
birileri de buna inanıyor* işte. 

İnsana gerçek bir faydası var mı? *İyimserlik* başınıza iyi şeylerin gelmesi
için yeterli mi? Hiç sanmıyorum. Tersinin de doğru olduğunu sanmıyorum, hep
muhtemel sorunları ve arızaları düşünen insanlar sadece *sorun* yaşamazlar.
Ancak hangisiyle yolculuk yapmak istersin deseler, bütün diğer şartlar eşitse
ilkini tercih ederim. İnsanların çoğunun da başkalarının *iyimser ve salak*
olmasını tercih edeceklerini düşünürüm. Bunun için iyimserlik size daha çok
kapı açar, hayata tüm yaklaşımı ekşi olan insanlar *haklı* da olsalar bir süre
sonra çekilmez hale geliyor. Haklı ve ekşiye tahammül etmek, sadece haklıya
tahammül etmekten bile daha zor. 

Hayatın zor olduğunu, ulaşamadıklarımızın ulaşabildiklerimizden,
yapamadıklarımızın yapabildiklerimizden, olamadıklarımızın olabildiklerimizden
milyonlarca kat fazla olduğunu biliyoruz. İsteyeceklerimizin sonu yok, hayat
yolunda sağa bakıyoruz sonsuz yükseklikte dağ, sola bakıyoruz ufka uzanan
deniz, önümüzde bitmeyen yol, arkamızda hiç tanımadığımız bir orman ve biz
sadece ufak adımlara sahibiz. Ne o dağı, ne o denizi, ne önümüzdeki yolu, ne
geçmişin ormanını tam olarak tanıyabileceğiz. Ama adım atmaya devam etmez de
*bütün bunların hiçbir anlamı yok* çamuruna bir defa saplanırsak olabileceğimiz
bir şey varsa, onu da olamayacağımız kesin. Bu kötü dünyada *iyi tarafından
bakmanın* faydası bu, adım atmaya yarıyor. Yoksa *hakikat* tabii ki o kadar
aydınlık değil. 

Yine de *umut satarak para kazanmak* başka bir mesele. *Din satarak para
kazanmak* veya *hikaye satarak hürmet kazanmak* gibi. Hata iyi tarafından
bakmanın, dinin, milliyetin, sair hikayelerin ve değerlerin *yanlış* olması
değil, bunların aynı pazar yerine, aynı renk basit menfaatin karşılığı olarak
getirilmesinde. 

