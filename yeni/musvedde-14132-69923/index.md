---
title: "Müsvedde 25 Mart, 12:24"
date: 2018-03-25 12:24:22
expiryDate: 2019-03-25 12:24:22
dp: 14132
featured_image: "/images/header-104.jpg"
images: ["/images/header-104.jpg"]
published: true
tags: []
---



Kitap okumanın, film seyretmenin bir anlamı da belki gerçekte sahip olamayacağın
hisleri, duyguları *anlamaya* çalışmak. Merhamet sahibi olmayan insanın, körün
ışığı tarifinden anlamaya çalışması gibi, merhameti kitaplardan anlamaya
çalışması.

Aşk da böyle, sevgi de belki. Aşkın hiçbir zaman hayatında bir gerçek olacağına
inanmayan kadar, aşk romanı okumaya meraklı kimse olabilir mi? İnsanların
magazine bu kadar düşkünlüğünün sebebi de budur, *gerçek* olduğunda sorumluluk
ve *stres* getiren imkanların, hayali çok daha eğlenceli. Maddi imkanlar hemen
her zaman sorumluluk ve stres getirir, *zenginlerin hayatı* diye sunulan şeyin
gerçek zenginlerle bir alakası olduğunu görmedim, bunun gibi, merhamet ve
fedakarlığı kitaplarda gören insan da daha rahat: Başkasının merhametine gıpta
etmek, onu hayatında inşa etmeye çalışmaktan çok daha kolay. 

Yazmanın beni *daha iyi* yaptığını düşünüyorum ama *okumak* hakkında net bir
fikrim yok. Çoğunluğu zaman kaybı, beni düşünmeye sevketmiyor. Düşündürmesini
beklediklerim eğer zaten o düşünceler bende mevcut değilse, diyelim, dünyanın
ısınmasından zaten endişe etmiyorsam, beni etkilemiyor. Suriyeli mültecileri
umursamayan birine, sayfa sayfa istatistik çıkarsanız, hayat hikayelerini
anlatsanız da, günleri onları okumakla geçse de *bir faydası* olmuyor.

İnsan zihni *hayal ettiğimiz* gibi işlemiyor. Kendi ciddiye aldığımız
konulardaki bilgileri paylaştığımızda, insanların da bunu ciddiye alacağını
düşünüyoruz. Halbuki tam tersi. Ciddiye aldığımız için bildiklerimiz o kadar
etkiliyor. Onun için mesela (başından beri *batıl bir kült* olarak baktığım)
FETÖ konusunda, birilerinin başına bir şey geldiğinde, o kadar da umursamıyorum.
Tek derdim FETÖcü olmadığına kanaat ettiğim insanların da *araya gitmesi,* yoksa
kült mensuplarının, *aslında darbeyi biz yapmadık* alt metinli sızlanmaları veya
senelerdir fenalık veren *hırsızlar* tahkiri hiçbir şekilde etkilemiyor. Bana
*haşhaşi kibriyle* pişmiş *altın nesil* hakkında kim ne mazeret bulursa bulsun,
*eeeh, FETÖcü işte* deyip geçiyorum. Kibri, yalanı ve hainliği *sanata*
dönüştürmüş bir grubun hakkında bildiklerimin, onlar hakkında fikrimi
değiştirmeyeceğinin farkındayım.

Bu sebeple işte, okumanın bu konularda bir faydası olduğunu sanmıyorum. Ben de
böyleyim, başkaları da böyle. Okumak ve bilmek başlı başına insanları daha iyi
yapmıyor, okurların (en azından bir kısmının) hemen hiçbir empati ve düşünce
yeteneği olmadığını, okumakla bunların gelişmediğini bizzat gördüm. Merhamet
gibi *üst seviye* duygular bir yana bazılarının basit ahlaki doğrular, diyelim
üç gün içinde ortaya çıkacak yalanlar uydurmamak konusunda bile ne kadar
*teklediklerine* şahit oldum. İnsanın *okuyarak* ahlak kazanacağını düşünmek
saflıkmış. Bunu da okuyarak değil, yaşayarak öğrendim.

Faydası yok mu? Nisbi olarak var: Evet, daha boş işler var, eminim bundan. Yine
de okumanın/seyretmenin/bilmenin doğrudan bizi daha iyi insan yaptığına
inanmıyorum. İyiliğin kaynağı okumak değil, genel ahlak sorunu olan insanların
okuyarak bu dertlerini çözmeleri artık hiç makul gelmiyor.

