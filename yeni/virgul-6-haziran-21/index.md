---
title: Virgül 6 Haziran 
author: Emin Reşah
date:  2021-06-06 22:59:53+0300
dp: 15302
featured_image: /images/header-43.jpg
tags: 
    - via negativa
    - öğrenilmiş çaresizlik
    - iyilik
    - kötülük
---

*Via Negativa* bilgiye ulaştıran daha sağlam bir yoldur diyor: *Ne olduğunu
değil, ne olmadığını bilmek.* İnsan da ne istediğini değil, ne istemediğini
daha net biliyor. Benliğimizi kim olduğumuz değil, kim olmadığımız belirliyor.
Çoğunun derdi o _negatifleri_ sağlayacak bir _pozitif_ bulamıyor olmakta
genelde ama *kötü gidebilecek* şeyleri görmezden gelerek yaşayamazsınız. İnsan
doğal olarak buna programlıdır, yaşaması hayatın kötü ihtimallerine karşı önlem
alarak olur. 

Birinden bir iyilik görünce, bu *iyi bir insan* olduğunu göstermez ama bir
*kötülük* gördüğünüzde kötü bir insan olduğuna karar verebilirsiniz. İnsan
hayatı ve medeniyeti pek çok sebebin yerine gelmesiyle devam ediyor, hemen her
konuda bu unsurlardan biri eksikse --olanlara bakarak *pozitif olalım*
diyemiyoruz. Bir yemeğin beş malzemesi varsa, bunlardan elimizdeki dördüne
bakıp *pozitif yaşamak* mı, *negatif olup* eksik malzemeyi almaya gitmek mi? 

Via Negativa ile kendime dair yıllar içinde edindiğim bilgilerle ne olmak
*istemediğimi* öğrendiğimi düşünüyorum. Memur olmak istemiyorum mesela, her gün
kravat takılan bir işim olsun istemiyorum, dünyası ve hayatının sınırları
memurlukla çizilmiş biriyle yaşamak da istemiyorum. Bunlar *ne istiyorum?*
sorusundan daha net cevap verebildiklerim, insanın istedikleri değişir, bugün
yazılımcı olmak isterim, yarın yatırımcı ama *ne olmak istemediğim* o kadar
değişmez. 


