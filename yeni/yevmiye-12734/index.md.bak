---
title: "Yevmiye 12734"
date: 2015-11-21 22:16:07 +0200
dp: 12734
draft: true
tags: []
---

/Karanlık/ bana artık *maden karanlığını* hatırlatıyor. Sıkıldığımda *maden
karanlığını* ve az sonra öleceğini bilen madenci umutsuzluğunu
düşünüyorum. Trendeyken az sonra öleceğini bilmeyen tren yolcusunu da
hatırladığım oluyor. Sonra biri nereden geldiği bilinmeyen bir Gamma ışımasıyla
yeryüzünde hayatın bir anda bitebileceğini söylediğinde, belki, insan gibi
insanlığın da ecelinden habersizliği geliyor.

İki gündür yazamadım. Dün 80 kelimelik bir şeyi kendimi zorlayarak yazdım ve
önceki gün yazmayı unutacak kadar çok uykum vardı. Bu ara, uzun zamandır olmayan
bir şey. Beni sarsan da, bu yazısızlığa sebep olan 48 saatlik git gel yolculuk
değil, yazamıyor olmak.

Aklıma kötü düşüncelerin üşüşmesi ve sıkıntının bedenimin çeşitli noktalarında
hissedilebilir hale gelmesi, hani sorsan söyleyeceğim, *şuramda şu renk bir
sıkıntı ve buramdan şuraya şöyle bir burultu* diye.

--------------

Bazen *yazı konusu düşünsem de, konulu yazılar yazsam* diye zorluyorum
kendimi. Ne vazifem varsa. İnsicam peşinde gezmek. Bir iş haline
gelmesi. Yazının bir iş haline gelmesini istemediğim için gereğinden daha ciddi
ele alış tarzlarına uzak duruyorum. Yazıyı iştigal mevzuu gören insanlarda,
bunları *bir dergiye göndermek*, *bir yayıncıya gönderip yayınlatmak* veya hiç
olmazsa *arkadaşlarına okumak* gibi hasletler vardır. Bende bunların hiçbirine
merak yok. Buradaki yazıları tasnif edip PDF haline getirmeye bile önem verip
zaman bulamıyorum.

--------------

Bugün Reddit'le bir Akdeniz haritasında fantastik devlet isimlerinin yazılı
olduğu bir *harita* gördüm. Bu haritaya benzer haritalar çizip hayal kurardım
küçükken. Falanca devlet, filanca devletle çatışır, filanca devlet, falancayla
ittifak kurar. Harita değişir, şehirler kurulur falan. O zamanlar strateji oyunu
diye bir şey bilmiyordum ve bu dediğim Civilization oynamaya başladığım 93'den
önce olsa gerek. Bugün gördüğüm harita bana o zamanları hatırlattı. Belki ben de
şansımı fantastik bir takım hikayelerde denemeliyim. Tarihi romanları severim
ama dili dişi düzgün birini bulmak zor ve kurgu okumak bana artık keyif vermez
oldu. *Aklıma ne gelirse yazıyorum* diyeceğim bir edebi tür arayışındayım ve
bunun içinde kurgu da, gayrıkurgu da olsun ve mesela bir yanda fantastik ve
kurgudan ibaret bir tıp bilimi geliştirirken, bir yanda ekonomik modeller
hakkında laflayabileyim. Bunu da sığlaşmadan, eserin dilini kırmadan, okura
ulaşacağım diye sulanmadan yapayım.

Bu zor. Zorluğun sebebi de zaman ayırmak ve aslî işimin o olmayışı.  Yarım
yamalak, hikaye olsun, roman olsun diye yazılmış çok yazı var ama kurgu, insanın
kimseye (daha doğrusu ev halkına ve annesine) haber vermeden çalışabileceği bir
konu değil. Neyle uğraştığımı insanlara anlatmam gerektiğinde, *kitap yazıyorum*
deyip, bir beklenti oluşturmak zorunda kalmaktan çekiniyorum. Ol sebepten,
bazıları sanırım hiçbir zaman anlaşılmayacak ve anlaşılması da gerekmeyen
yazıları bitirip, bunları kitap haline getirmeyi (gelirse) emekliliğime veyahut
başkalarına bırakmayı tercih etmem gerekiyor.

--------------

Kurduğun cümle aksıyorsa, her uzvuna bir Nobel monte etseler ne olacak?

