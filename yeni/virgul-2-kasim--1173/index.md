---
title: Virgül 2 Kasım 
author: Emin Reşah
date:  2020-11-02 21:01:47+0300
expiryDate:
dp: 15086
featured_image: /images/header-166.jpg
---


İnsanların arasındaki eşitsizliğin *sebattan* kaynaklandığını söylerler. Meşhur deneydir: 5
yaşındaki çocuklara şeker vermişler. Yemeden onbeş dakika beklerse bir şeker daha alacağını
söylemişler. Bazısı beklemiş.  Bazısı bekleyememiş. Sonradan bakmışlar, bekleyenler hayatta daha
başarılı olmuş. 

Bunu *sabır, sebat ve bunlara bağlı başarı doğuştan geliyor* diye açıklayabilirsiniz. Çocuklar ne
kadar sabırlıysa, derslerin sıkıcılığına, hayattaki zorluklara o kadar iyi katlanacaktır. Ancak
bunun bir de *sınıf* açıklaması vardır: Fakir çocuklar orijinal deneydeki marshmallowu bir daha
bulamayacaklarını düşünüp hemen yer ama zengin çocukları zaten bildikleri (ve belki de bıktıkları)
bir tadı bir süre daha bekleyebilir. Ayrıca fakir çocuklar daha çok yalana maruz kaldıklarından,
kendilerine verilmiş sözün tutulacağına inanmaz... falan. 

İleri yaşlarda daha belirgindir bu: *Bir insanın bir kere, diğerinin yüz kere iflas etme hakkı
varsa, yüz kere iflas etme hakkı olan adamın başarılı olma ihtimali daha fazladır.* Ona bu imkanı
sosyal sınıfı verir. Bu durumda fakirlik ve sebattan hangisi sebep, hangisi sonuçtur?

*Yeterince çalışırsan her şeyi başarırsın* der zamanımızın *self-help* vaizleri. *Başarı sadece sana
bağlıdır.* Bak Stephen King ne kadar reddedilmiş ama yılmamış, bak Steve Jobs kurduğu şirketten nasıl
atılmış ama yeniden dönmüş. Bunun bir de iyice *uçmuş*, konuyu saçma bir metafiziğe bağlamış
olanları var, *pozitif düşününce pozitif olayları çekeceğine* inanıyorlar. 

Zamanın ruhu bize bu bireyciliği dayatırken, *muktedirler* aslında başarının *bireysel* olmadığını
gayet iyi bilir. Onun için birbirlerini kollamakta ve kollama oyununu sürdürmekte azami derecede
bilinçlidirler. Bütün kurulu düzenler gibi zamanın kurulu düzeni de *hayatın tamamen adil olduğu*
propagandası üzerine kuruludur ama bunun amacı zaten kurulu düzenin devamını sağlamaktır. 

Eğer düzenin çarkları sana çalışıyorsa, tabii ki o çarkların dönmeye devam etmesi için her türlü
metafizik masalı propagandaya alet edersin. İnsanlara *başarı bireyseldir* dersen, konunun sınıfa
bağlı tarafına daha az dikkat çekersin. İnsanlara *sen de yapabilirsin* dersen, ekonomide bir defa
yapılmışın tekrar yapılmaya engel olabildiğini, oyunun tamamen *sıfır toplamlı* olmasa da, pek çok
konuda kazanandan fazla kaybedenin olduğunu, kazananların da oraya sadece bireysel özellikleriyle
gelmediğinin üstünü örtmüş olursun. İnsanın, bilinçli olmasa bile, iletişim kurabildiği kişi
sayısının sınırlı olmasından kaynaklı network etkilerini göz ardı etmelerini sağlarsın.

Eşitsizliklerin kaynağını *sadece çevrede* aramak değil maksadım. Aynı imkanlara sahip olsa da
bunları çok farklı şekilde değerlendiren insanlar var, bunların arasındaki farkı da kişisel
özellikleri belirliyor. Bununla beraber *imkan eşitsizliği* çoğunlukla kişisel özelliklerden daha
önemli bir faktör. Doğru insanlarla, doğru çerçevede iletişim içinde değilsen, kişisel
özelliklerinin ne olduğu, ne kadar zeki, ne kadar çalışkan olduğunun önemi sınırlı. 

Sınıflaşmış toplumlarda, sınıf kavgasının sona erdiği, fabrika sahipleriyle işçilerin büyük ölçüde
ayrıştığı toplumlarda ne yaparsanız yapın bir süre sonra devrimden kaçılamıyor olmanın sebebi de bu.
Kartların bir şekilde yeniden karılması gerekiyor. *İdeolojiler* sadece bunun propagandası, asıl
mesele eski sınıfların çatlayıp, ayakların baş olma ihtimalinin belirmesi. Bu sebeple *savaş* asla
bitmiyor. 
