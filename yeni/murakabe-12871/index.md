---
title: "Murakabe 12871"
date: 2014-11-23 02:18:14 +0200
dp: 12871
tags: 
    - zaman
    - önem
    - A&F
    - tembellik
    - işkoliklik
    - boşluk
    - evlilik
---

Derler ki zamansızlıktan şikayet biraz övünme içerir. *Çok meşgulüm, bu
gibi fani işlerle uğraşamayacağım* gibi.

Biraz öyle, tabii. Ancak insanı yapmak istediği her işi yapamadığı da
aşikar. Tercihte bulunmak gerektiğinde, bazılarını bazılarından daha
önemli bulmak zorunda. Diğerleri de *nisbeten önemsiz* oluyor.

Yazı da bu *nisbeten önemsizler* arasına mı girmeye başladı.

Aslında çalışma saatlerimi sınırladım, ancak bir yandan da günde
ortalama 3-4 saat çocuklarla zaman geçirmeye başladım. Bilgisayarın
başına da ancak fırsat bulursam oturabiliyorum ve fırsat ancak diğerleri
uyurken oluyor.

Okumak da mı böyle?

Okumak daha kolay ama şu son iki gündür ona bile zaman ayıramadığımı
farkediyorum. Daha çok kızımı omuzumda uyuturken okuyordum, o da büyüdü,
gaz ağlamaları azaldı, bensiz de uyuyor artık ve *camaran* ağabeyi kitap
okumam konusunda onun kadar anlayışlı değil.

Bunu nasıl yazıyorsun?

Sabah erken kalktım. *Kıjımla* biraz gezindik, sonra yerine yatırdım.
Kahvemi aldım ve bir yandan onu seyrediyorum. Diğerleri uyuduğu için
klavyeye basacak zaman buldum. (35 gün sonradan not: Kontrol edip
yayınlayacak zamanı çocukları şehir dışına uğurlayınca bulabildim.)

Yazmaya da zaman ayırmalısın belki.

Aslında var. En azından ajandada 45 dakika yeni yazı, 45 dakika da
önceki yazdıklarımın gözden geçirilmesi diye *randevular* var ama sıra
onlara gelemiyor.

İşler yoğun.

Eski yazıları bile kontrol edip gönderemiyorum. Haftada iki yazıya düştü
sanırım. Yeni yazmak daha kolay ama sırada bekleyen 50 kadar yazı
varmış. Bazıları kitap notları, bazıları da iptal edilecek ama gözden
geçirilmeyi bekleyen bu kadar yazı birikmiş.

Bu kadarı seni felç ediyordur belki. Malum, tembelliğin bir kısmı da çok
işin umudu kırmasından oluyor.

Yazıları takip ettiğim ufak programlarım var. İngiliz'in *overwhelm*
dediği bu yükü ben de hissettim. Bir araca çok fazla yükleyince, hareket
edemez ye, insan da birikmiş işleri görünce hareket edemiyor. Programda
ufak bir değişiklik yaptım, bana sadece sıradaki dört yazıyı gösteriyor.

Akıllıca bir iş.

Tembellik/erteleme konusunda kendimle çok boğuştuğum için herhalde,
artık hangi durumda, nasıl bir yol takip etmek gerektiğini
kestirebiliyorum.

Duygusal bir problem diyorlar, zaman yönetimiyle ilgili değilmiş.

Evet, evet. Tembellik temelde duygusal, işkoliklik de öyle. Bu ikisi de
benzer duygulara karşı bulunmuş farklı *çözümler.* Her ikisi de *kaçmak*
için kullanılıyor, bir nevi rahatlama.

Tembelliği anladım da, işkoliklik?

İşkoliklerin çoğunun istediği meşgul görünmek. Bu sayede diğer bir takım
sorumluluklardan *yırtabildiklerini* keşfediyorlar. Evinde rahat değilse
adam, dırdırı durdurmanın en emin yolu olarak işkolik olmaya karar
veriyor. Yalan dünyanın işi hiç bitmediği için de, yeterince imkan var.

Daha başarılı olmaları gerekmez mi?

İşkolik işi sevdiğinden değil, iş dışındaki faaliyetleri sevmediğinden
işine bağlanıyor. O sebeple içten içe işin bitmemesini de istiyor.
Biterse boşta kalacak çünkü. İş bittiğinde doğacak boşluk zaten
tembelleri ve işkoliklerin asıl ortak derdi.

Bir *katharsis* değil mi bu *boşluk.* İş bitmiş ve tatile gidebilirsin
mesela.

Hayır, değil. Çünkü tembeller de, işkolikler de biliyor ki, işler
biterse daha çok iş, daha çok sorumluluk gelecek. Pasif agresif bir
direniş, işi ne bitirmek ama ondan da tam manasıyla kurtulamamak asıl
sorun. Adam sınıfını geçerse daha zor derslerin kendini beklediğini,
mezun olursa iş bulmak zorunda kalacağını, elindeki sıkıcı işi bitirirse
daha sıkıcı işler verileceğini biliyor.

Ve direniyor?

Direniyor, evet. Bilinçli bir direniş değil belki, ancak insanların
davranışlarını yönlendiren zaten bilinçleri değil. İnsanın neye
tembellik edeceğinin bir mantığı yok. O sebeple tembel bir işin
tembeliyse, işkolik de başka bir faaliyetin tembeli.

Evlenmenin mesela.

Evet, mesela. Evlenirse sorumluluklarının artacağını bilen biri neden
evlenmek için uğraşsın ki? Gereksiz yere alınmış bir sorumluluk. Bir de
çocuklar olunca, sevdiğin hiçbir işi yapamayacağın, yılda bir sinemaya
gitmenin bile *çok lüks* geleceği bir hayatın olacak.

Değil mi?

Değil. Sinema eve geliyor.

