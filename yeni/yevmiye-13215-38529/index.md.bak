---
title: "Yevmiye 13215"
date: 2015-09-20 05:12:06 +0300
dp: 13215
draft: true
tags: []
---

Gece saat iki civarında içim içime sığmayarak uyandım. Midemdeki
kelebeklerin hepsi birden havalanmış gibi bir his. Çalışması gerektiği
gibi çalışan az sayıdaki organımın arasında bulunduğunu sandığım mide
ve sindirim sistemim de sanırım artık muhalefete
geçti. Hainler. Zındıklar. Size yedirdiğim onca yemeğe yazıklar olsun.

Bill Bryson'un kitabından (The Mother Tongue) Shakespeare'in ismini
hayatı boyunca takriben 30 farklı şekilde yazıya geçirdiğini
öğrendim. *Shagespear* bunlardan biri ama *Shakespeare*
değilmiş. Hayatında *Shakespeare* diye yazmamış adam. Bu imlayı
bilmediği için Enis Batur'un dalga geçtiği, sanırım bir önsözde dalga
geçtiği ve yine sanırım Tutunamayanlar'ın önsözünde dalga geçtiği biri
vardı. Bunu okuyunca *Şaksiper kimdir, eseri nedir* diye yazanın
aslında bizimle dalga geçtiğini düşündüm. Her yer dalga, içim içime
sığmıyor.

Bunu okuyunca kendi imla yalnışlarımdan çok fazla utanmam
gerekmediğini düşündüm. Yani *Şekspir* (veya *her ne midedeki
kelebek*) yazılırsa yazılsın, maksat anlaşılmak ve yazı zaten
gereğinden fazla kontrol kodu içeriyor. İnsanın yanlış imlalı yazılar
üretmesi normal. Eskiden daha normalmiş. Aynı cümlede aynı kelimeyi
farklı iki şekilde yazacak kadar *normal.* Buna bakınca Eski
İngilizce'ye nazaran Osmanlı İmlası hayli sıkı ve düzenli kalıyor.

----

Saat 2'de kalkınca uyumak için biraz kitap okudum ama saat 4:30
civarında görüldüğü (daha doğrusu görülmediği) üzere kendimi yazıya
vurmuş bulunmaktayım. İki saat sonra uyanacak yavrıcıklarımın gündüz
uyumama müsamaha etmesini umut ediyorum?

-----

Gece okuduklarımın arasında kendi yazdıklarım da vardı. Yazdıklarımı
okumam iki haftayı bulabiliyor. RSS'ten Instapaper'a gidiyor
otomatik. Instapaper yazıları cuma günleri haftalık toparlayıp,
Kindle'a gönderiyor. Kindle'da o sıra okuduğum kitaplar genelde bu
yazılardan daha ilgi çekici geliyor. Ortalıkta konuşulan yazıları da
aynı şekilde geç okuyorum. Hakan Albayrak'ın yazılarını yeni okudum ve
normal şartlara nazaran hayli çabuk sayılır, bazılarının üstünden üç
hafta geçmiş oluyor çünkü.

Yazılarda son zamanlarda bu kadar çok imla hatası bulunmasının sebebi
bakmadan yazıyor olmam. Gözlerimin parmaklarıma mani olmaması için,
sonradan düzeltmek üzere bakmadan yazıyorum ve bunları da düzelttiğimi
sanıyorum ama imla da, ifade de alıp başını gidiyor bazen. Bütün site
terzinin kendine elbise dikmesi meyanında olduğundan, imla hatalarımı
gösterecek bir çözüm de üretmem gerekiyor sanırım.

Veyahut yazılara bakıp, imla ve ifade hatalarını bulacak ve biraz
(bilgisayarda) Osmanlı Türkçesiyle uğraşacak bir editöre ihtiyacım
var. Maaş bile vermem mümkün.


