---
title: "Coşkuyla Gömmek"
date: 2019-02-21 11:16:34
dp: 14465
featured_image: "/images/header-04.jpg"
images: ["/images/header-04.jpg"]
published: true
tags: []
---



Gömülürken mezarının üstünde tepinmek. Ruhunu, alacakaranlıkta kalmış hatıranı,
gelmiş olduğun dünyaya bırakmadığın izi --arkandan ağlayanlar dışında ve onlar
da zaten üç gün sonra gülecekler-- ve hepimizin yakardığı bu zamanın *selfie*
tanrılarının saniyelik kutsamasını. Az sonra unutulacaksın ve dünya sensiz devam
edecek.

Hayatından bedbahtlığı alsak ne kalır?

Bensiz bir dünyayı hayal etmek zor, belediyenin yola kazdığı çukur bile dünyayı
tahmin etmediğim kadar değiştiriyor, mezarımdan daha etkili... Bu zamanın tüm
dertleri, önemli problemleri, idealleri ve eksikleri, yavaşlığı ve hızı, tadı ve
kekreliği üzerimden çok geçmeden anlamını kaybediyor. Roma'nın tanrıları bir
zamanlar ne kadar da gerçekti, Jupiter herkesin cezasını versin ve Mars
savaşçılarımızı kutsasın ve sonra nasıl da kağıtlarda asılı kelimeler haline
geldiler. (Çoğu bunu da yapamadı.) Julius Caesar'a tapan bir kült varmış, 400
sene kadar devam etmiş, Roma şehri 476'da yağmalandığında hala yaşayan bir kült
diyorlar... *Kemal kültü* şu an canlı duruyor ama 400 sene yaşayabilir mi?
*Gavur yaşatmış.*

Geçip gittiğinde işte coşkuyla gömecekler. En fazla Caesar kadar bir kült
olabilirsin ama o da olamazsın, çünkü Galya'yı fethetmedin ve o zamandan beri
kültler artık *kendi tanrılarını kendi üretmeye* başladı. İlerleme dedikleri bu,
tanrılarımızı taştan veya peynirden değil, kelimelerden üretiyoruz, daha esnek
bir malzeme bu, nereye çeksek oraya gidiyor. Sen en fazla bir kült nesnesi
olabilirsin ama olduğun nesnenin de seninle bir ilgisi kalmaz. Kaçış yok, yokluk
kader.

Beni coşkuyla gömecekler. Artık onlar için bir *mesele* olmayacağım. Seven üç
beş kişi için ömürlerinin sonuna kadar bir hatıra, silik, sonra onlar da
içlerindekini yaşatamadan öldüklerinde, izim silinmiş, dünya tamamen bensiz
kalmış olacak.



