---
title: "Yevmiye 13138"
date: 2015-08-06 07:54:32 +0300
dp: 13138
tags: []
---

Gece
****

Sonunda her şey bitecek. Hepsinin bir sonu var. Bütün sıkıntılar gibi
zevkler de. Şu balkonda oturup düşme korkusu yaşayan benliğinin de izi
kalmayacak. Kimse seni hatırlamayacak. Adını bilmeyecek. Üzerinde
durmayacak. Ne yaptığın veya yapmadığın kimsenin umurunda
olmayacak. Onların başka dertleri olacak. Onların dertleri de
seninkiler gibi *çok önemli* olacak ve nihayetinde onlar da senin
gittiğin yere gidecek.

Şu dünya çok acımasız yer. İnsanın içine bu *sonsuzluk* fikrini koyup,
sonra onu daracık bir kafese hapsetmek. Ondan sonra hikayeler anlatmak
zorunda kalmışız. İçimizden geçen hikayeleri sunuyoruz ve kabul
edilenleri, takdir ettiklerini yaşatıyorsun. Hepimizin zihnindeki
sensin, ruhumuzun esareti senin elinde. Buna rağmen, işte hepmizde bir
özgürlük merakı, sanki bir yere kaçabilirmişiz ve dünyanın, oluşun,
hayatın dışına çıkabilirmişimz gibi bir fikir.

------

Yıllar önce annaneme verilmiş ginkgo haplarından içmeye
başlamıştım. *Onun kafasına iyi gelecekse, belki bana da faydası
olur*.  Bir faydası oldu, geçmişi fazla hatırlayıp, daha çok sıkılmaya
başladım. İnsanın unutmasında büyük nimetler var. Kafasının içinin
fazla sürülmemesinde. Ginkgonun yaptığı etkiye benzer bir hal geldi bu
hafta, muhtemelen kafamın fazla mesaisinden. Korkularım arttı. Ne
yapacağımı bilemez oldum. Balkonun kenarından bakamıyordum, şimdi hiç
yaklaşamıyorum. Tren gelirken mesela bakamam ben, kendimi atacakmışım
gibi gelir. Uzakta dururum. Biri beni tutsun, şu trenin altına
gitmeyeyim. Ona benzer hisler doldurdu beni balkonda. Yükseklik
korkusundan intihar korkusuna çıkış. Kaç günde? Bir hafta.

Bunun sebeplerini tahmin ediyorum ama söylemeyeceğim. İnsanın yalan
yanlış olduğunu bildiği ama durdurmadığı hislerden. İçi
boş. Gereksiz. Manasız. Hayatın zorlukları var. Verilen sözlerin
hakkını verememek mesela en büyük korkum. Düşünülen insan değilmişim
belki. Bunu anlamak. İşler bitmeden bitti diyemiyorum. Bunun için de
insanlar memnun olmuyor velakin dürüstlüğün işlere nazı geçmiyor,
işler bana merhamet edip bitmiyor. Mükemmelcilikten değil, işlerin
gerçekten bitememesinden. Benim beceriksizliğim.

Bir ramazan sabahı, dilimde, *pazar doğdum, pazartesi öleceğim* diye
tekerleme. Pazar doğduğum doğru, pazartesi öleceğim de herhalde. Ancak
hangi pazartesi, işte onu bilemiyorum.

Ertesi Sabah
************

Pazar doğdum, pazartesi öleceğim. 

Belki de bunun anlamı pazar sabahı uyanıp, pazartesiye kadar tekrar
uyuyamamaktır. النوم اخو الموت.

------

Lisan öğrenmeyi seviyorum. Sonunu getiremesem ve nihayetinde
*biliyorum* diyemesem de. Ancak lisanın bendeki karşılığı *daha çok
insanla konuşmak* değil. Dil öğrenenlerin çoğu bunu çok kişiyle
iletişim kurabilmek için yapıyor. Benim ilgim bu değil. İletişim
kuracak kadar İngilizce biliyorum, diğer milletlerden de İngilizce
bilenlerle konuşmaya çalışıyorum.

Ancak içimde her zaman farklı yazı sistemlerini, gramer ve
ontolojileri anlama merakı var. Farklı alfabeleri okumak hoşuma
gidiyor. Rusça gördüğüm zaman korkmuyorum. Arapça gördüğüm zaman geri
çekilmiyorum. Dillerini anlamasam bile yazı sistemlerini bilmek hoşuma
gidiyor.

Bunun için Çince ve İbranice öğrenmeye başladım. Ermenice ve Sanskrit
de niyetli olduklarım arasında. Biraz da Kore Hangûl
yazısı. Japonların fonetik alfabeleri de niyetli olduklarım
arasında. Ancak Çince'yi, Mandarin Çincesini daha çok, daha derin
öğrenme niyetim var. Bu çok kalabalık, eski ve kendini yalıtmış
kültürün, bu karışık görünen yazı sisteminin ardında ne olduğunu
çözmek.



