---
title: "Virgül 15 Eylül #1 [Kitabilik]"
date: 2018-09-15 23:34:19
dp: 14307
featured_image: "/images/header-16.jpg"
images: ["/images/header-16.jpg"]
published: true
tags: [Entelektüel, kitap, yazı]
---




*Kitabilik* eskiden bana akıllılık gibi gelirdi, insan dünyayı kendi
tecrübesiyle değil, kitaplarla daha iyi tanır, gibi.

Sonradan bir çok insanın kendi aptallığını kitapların arkasına sığınarak
perdelemeye çalıştığını gördüm. Dünyayı *anlamaya* değil, onun içinde gezinmeye,
gezinirken de eğlenmeye ihtiyaçları vardı. Biri bir kitapta bir şey yazmışsa,
*doğru olduğu için* yazmıştı, biri zahmet edip de bir kitabı bir şeyle
doldurmuşsa, emin olmalıydık ki, bu insanın söyledikleri doğruydu ve hayatımızın
önemli bir köşe taşı olmalıydı. Kitaplar ve içindekiler için yaşamalıydık, çünkü
onlar bize *insanlığı* öğretiyordu. Kağıdın üzerine bırakılmış mürekkebin
hayvana nasıl bir insanlık öğretebileceğini bilmiyorum ama buna ben de zamanında
inandım.

Aptallık olduğuna kanaatim bu gibi *kitaba gereğinden fazla değer veren*
zevatın, aslında hayat karşısında hayli fonksiyonsuz olduğunu farketmemle
gelişti. Yazı yazan birinin kitaba bakışının *değersiz* olması ilginç gelecek
belki ama kitapların hayatı kapsamasının hayli zayıf bir ihtimal olduğunu
düşünüyorum artık. Yeterince uzun bir metinden, yorumlaya yorumlaya her tür
anlam çıkar ve bu yorumlama faaliyetinin kendisini doğru yapabilmek için hayatın
*tecrübe* ile tanınmasına ihtiyaç vardır.

O sebeple teorik tartışmalar, *fikir tartışmaları* artık eskisi kadar ilgimi
çekmiyor. Bir örgüt kuracak olsam, ilk önce ideolojisini değil, kadın-erkek
ilişkilerinin çerçevesini belirlerim. Çünkü PKK'nın veya IŞİD'in diğer örgütlere
nazaran başarılı olmasının sebebinin, ideolojilerindeki farklılık veya sağlamlık
değil, erkekler için kadına *rahat erişim* sunması. Kadın meselesini *çözdükten*
sonra, bunun *izah etmek* için bir takım ideolojik arkaplan üretebilirsiniz
tabii ancak hangisi hangisinin sebebi ve sonucu, burası hayli meşkuk. Kitaplar
değil, hayat tecrübem bana erkekler için en motive edici gücün bir takım soyut
fikirler veya kurtuluş idealleri değil, *kadın* olduğunu öğretti ve bu
örgütlerin (veya sair kültlerin) de kadın *meselesini* diğerlerine nazaran daha
iyi çözdüğü için *nisbeten başarılı* olduğunu düşünüyorum.

Bunun gibi, Sosyalizm mi, Liberalizm mi tartışmasını sadece kitabi olarak
yapabilirsiniz, bana örnekler sunar, diyelim Liberal iktisadın ne kadar güçlü ve  
açık veya Stalin'in Sovyetler'i ne kadar kısa sürede taş devrinden uzay çağına
getirdiğini anlatırsınız. Bense sizi dinlerken, bunların gerisinde kendi
tecrübeleriniz ve ihtiyaçlarınız olduğunu ve hangi saiklerle böyle düşündüğünüzü
anlamaya çalışırım. Şiir paylaşıp duran bir adamın derdi şiirin içeriği
değildir, kitap okuduğundan bahseden bir kadının derdi de kitapların içeriği
değildir. O bu sayede bir şeye ulaşmaya çalışıyordur ve bu büyük ihtimalle
kitaplarda yazandan daha *basit* bir ihtiyaçtır.

Bu sebeple kitabilik (veya entelektüel gösteri) bana artık, herhangi bir futbol
maçından farklı gelmiyor. Uzun süren, galibi belirsiz, teorik olarak hayatın
merkezi, yaratılışın anlamı, oluşun sırrı, milletin kurtuluşu ıvır kıvır zıvır
konularla ilgili konuşurken, aslında kendi çevresine verdiği sair sinyaller için
yaşayıp giden ve kimsenin de galibini merak etmediği bir gösteri. Tiyatro ama
uzun sürüyor, kitaplar bunun aracı. *Şunu okudum, bunu okudum, şöyle yazmış,
böyle demiş, mirim, azizim* diye kendi etrafında dönen kibar alıntı insanlarının
bitmeyen mimiklerle doldurduğu, kendi hiçliğini unutma gösterisi.

