---
title: "Yevmiye 13548"
date: 2016-08-17 18:30:16
dp: 13548
featured_image: "/images/header-48.jpg"
images: ["/images/header-48.jpg"]
draft: true
tags: []
---



### FETÖ ve *sağcılık* 

* Memleketin karakterinde bir *yavşaklık* vardır, hepsinde değil ancak ekseriyet
  diyecek kadar çoğunda. 15 Temmuz'da bunun aksi bir durum tezahür etti, ancak
  genelin ideali uğruna menfaatini terk edecek kimseler olmadığını söylemek zor
  değil. 
  
* FETÖ için *ideoloji* biçerken, aslolanın bu olduğunu görmezden
  geliyorlar. *Yavşak sağcılık* diyelim kısaca, insanların menfaat uğruna her
  tür kılığa girdiği, bugün *dindar* yarın *dinsiz* olabildiği bir
  yavşaklık. *Fikir* değiştirmek değil bu, çünkü başta da, sonda da *fikir* yok,
  sadece *menfaat* var ve güya hangi durumda hangi sözün söyleneceğini
  öğrendiği için, bunu söyleyecek kadar kurnaz ve *zeki* olunca, *başarıyı* da
  kendine hak görüyor. 
  
* O sebeple bu adamların, diyelim *Türkiye'yi Hristiyanlaştırmak* gibi bir
  misyonu olduğunu ve bütün bunların bunun için yaptığını söyleyenlere itibar
  edemiyorum. *Türkiye'yi Hristiyanlaştırmak* veya *dindarlaştırmak* veya her ne
  derseniz, bir ideal gerektirir. FETÖ'nün genelinde böyle bir ideal yok,
  cennete kısa yoldan, mümkün mertebe konforlu gitmeyi de dahil ettiğimiz, hem
  dünyayı, hem ahireti kollayan bir menfaat anlayışı var. 
  
* *Kullanılıyor* olabilirler, ancak müstakilen bir fikir, bir anlayış, bir duruş
  sahibi olmadıkları için, bugün namı bilinmeyen yazarlardan bile daha az miras
  kalacak. *Ben mehdiyim* diyecek kadar bile cesur olmadığı, gerçek bir *reform*
  yapacak kadar çalışmadığı ve tek becerisi toplumun bu yavşak karakterini kendi
  lehine kullanmayı, örgütlemeyi bilmek olduğu için, nesiller sonra gelecek
  tarihçiler, bizi anlamakta zorluk çekecek. 


### Devlete Yardım, Devlete Yardım

* Eskiden ben oy vermeyi zul sayan ve bütün politik fikirlerin neticede halkı
  idare etmek için, bir nevi tiyatrodaki roller gibi dağıtıldığını
  düşünürdüm. Erdoğan yüzünden, devletin biz olmazsak *çökebileceğini*
  öğrendik. Buna hala inanmıyorum ancak riskin büyük olduğunu, Gezi eylemlerinde
  gözü dönmüş gibi yalan söyleyen zevatı görünce ikna olmuştum. 
  
* 15 Temmuz'dan sonra bu inancımın yavaş yavaş, (devlet yeterince sağlam)a
  evrildiğini görüyorum. Tabiat itibariyle muhalifim. Sırrını bilmediğim Allah
  da dahil eleştirmeyeceğim taraf yok ve benim için başkasının elinde görüp
  özendiği cinsten bir *haktı* bu birkaç senedir. Bu *eleştiri* memlekette
  anlaşılan *ekşi* cinsi değil de, daha çok *nasıl anlarız, nasıl çözüm buluruz*
  cinsiydi ama o bile bana lüks geliyordu.
  
* Şimdi biraz daha rahatım. Bir eşik aşıldı, biz de *bundan sonrası* için
  beklettiğimiz sözleri söylemeye başlayabiliriz. Yağdanlık takımı, dertleri
  olan menfaatler uğruna *yazı yazıyormuş* gibi yaparken, devletin ve dirliğin
  bundan sonrası için konuşanlara da ihtiyaç var. 

### Takipçilik Müessesesi

* Twitter'da [eminresah](http://twitter.com/eminresah) ve
  [harfzen](http://twitter.com/harfzen) hesaplarında pek fazla takipçim
  yok. Buna ihtiyaç duyduğum nadir zamanlar anket yapmak istediğim zamanlar ama
  istatistik olarak anlamlı anketleri yapmak zaten zor, bir milyon mertebesini
  geçmek lazım bunun için. Onun için gayet meşhur olmak gerekiyor. 
  
* Twitter'ı daha çok sohbet etmek için kullanıyorum. Farkettiğim kadarıyla zaten
  ilgilenebileceğimden fazla kişiyi takip ediyorum ve bu bende bir miktar stres
  bile yapıyor. Binlerce hesabı takip edenler var, onların o kadar yazıyı nasıl
  okuduğunu bilmiyorum. Herhalde liste yapıp, daha az bir kısmını takip
  ediyorlardır düşününce bundan da emin olamadım şimdi. 
  
* Zamanını çok önemli bir iş yapıyormuş havasında, twitter'da ahkam keserek
  geçiren *fenolara* ise biraz acıdığım vakidir. Sahte bir *popülerlik* hissi
  bu, insanların pek de ciddiye almadığı cinsten. Benim de ahkam kestiğim
  oluyor, ancak o tweet'ler buradaki yazıların tohumu oluyor daha sonra. 
  
### Yılda 100 defa reddedilmek

*
  [Şuradaki bir yazıda](http://lithub.com/why-you-should-aim-for-100-rejections-a-year/)
  insanın senede belli bir *red* sayısına ulaşmayı hedeflemesinden
  bahsediyor. Yazarlar için böyle bir tavsiyesi var, kitabına/yazısına yayıncı
  ararken, insanın *kabul* değil, belli bir red sayısını hedeflemesinin daha az
  stresli olacağını söylüyor. Haklı. 
  
* Bunun başka *alanlara* da denemek mümkün. Bekar olanın senede 10 defa
  *reddedilmeyi* hedeflemesi mesela nasıl olurdu? :]

### Japon Uykusu

Bizde çocukların belli bir yaştan sonra annesiyle uyuması pek hoş
karşılanmaz. Batı menşeili bir anlayış sanırım, çocukların yalnız kalmaya ve
annebabayı yalnız bırakmaya alışması
için. [Bir BBC yazısı Japonya'da](http://www.bbc.com/future/story/20160506-the-japanese-art-of-not-sleeping)
çocukların okul çağına kadar anneleriyle uyumaya teşvik edildiğinden
bahsediyor. Asıl bahsettiği Japonların uykuya bakışı tabii, yatakta çok uyumayı
tembellik gören bir milletin, uyku ihtiyacını *ayakta* uyuyarak nasıl
giderdiğini anlatıyor. Toplum içinde uyumanın bizdeki kadar anormal
görülmemesinin sebebi de, ta çocukluktan itibaren bir arada uyumaya
alışmalarıymış. 


