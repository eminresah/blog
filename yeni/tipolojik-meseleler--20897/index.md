---
title: Tipolojik Meseleler 
author: Emin Reşah
date:  2020-05-11 06:11:58+0300
dp: 14910
draft: false
featured_image: /images/header-00.jpg
---

*Tipoloji* deyince kızıyorlar çünkü (bizim gibi fikirlerini midesine göre edinen hıyarların aksine)
onlar vicdanına, kalbine ve sair insani uzuvlarına göre edinmişler yüksek fikirlerini. Onlara
*kabilecilik* hiç uğramamış, çünkü kabilecilik bizim gibi geri kalmış insanlara mahsus bir arıza.
Onlar insani bir bakışla bizim at gözlüğüyle göremediğimiz ideal bir dünyanın müjdecisi, bizse
aydınlatılması gereken vicdanı kara, dünyası yıkık kalabalıklarız. 

Öyle miyiz? Onlar dediğine göre herhalde öyleyiz. 

Bir otobüse bindiğimde başörtülü bir kadın görürsem, onun müslüman olduğunu kabul ederim.
Başındakini sırf eşarbın rengini seviyor veya o gün yakışmış diye takan, hayatında tanrı gibi bir
kavrama hiçbir zaman ihtiyaç duymamış biri de olabilir ama biriyle iddiaya giriyor olsam, bu ikinci
seçeneğe para yatırmam. Elinde tesbih, başında takkeyle sokağa çıkmış, camiye doğru giden beyaz
sakallı birinin meyhaneye gidiyor olduğunu düşünmem. *Tipoloji* bizi insanların halleriyle işaret
ettikleri bir hayat tarzı hakkında fikir verir, böyle birini gördüğümde *gel, gidip iki tek atalım*
demem.  Belki kendisi de içmeyi seviyordur, bilemem ama verdiği sosyal sinyal bana *ben içki
içmiyorum* demektedir ve bu konuda yanılıyor olabileceğimi kabul etsem de, bir bahis esnasında
paramı *hacı amcanın* rakıyı sevdiğine yatırmam. 

Her şey böyle değil tabii, kimi görüşler gelip gidiyor, bilemiyorsun, adam iyonosferden yansıyan
radyo sinyallerinden müzik dinliyor ama ama düz dünyacı, bunu dışarıdan anlamak mümkün değil, kadın
belki beş vakit namaz kılıyor ama bir yandan da Babil'in uydurma yıldız tanrılarının gelgitlerine
bakarak arkadaş seçiyor, bilemiyorsun. İnsanlar senkretik, *tipoloji* çıkarmak o kadar kolay bir iş
değil. 

Bununla beraber bir yandan da *ben hiçbir tipolojiye uymam* diyen bir tipoloji mevcut. Zamanın
ruhunu yansıtan *tipoloji* bu, herkes kendinin yegane ve özel olduğunu biliyor ve bunu hissetmek
istiyor: *E, neymiş senin özelliğin?* deyince de, *ben vicdanıma göre karar veriyorum.*

Ben götüme göre karar veriyorum, zira. Bizim tipoloji öyle. 

Birine denk geldi *anlattığın bu tipolojiyi biliyorum* dedim, vay, ben ona sormadan nasıl bilirim
bunu? Bilmiyorum tabii, nasıl bilebilirim? O her konuda aklımdaki tipolojiye aykırı düşünebilir
çünkü *tutarlılık* gibi bir derdiniz yoksa ve her durumda söz üretebilecek kadar zekiyseniz, tabii
ki *farklı düşünmek* üzerinize haktır. Lakin, soru şu, gerçekten farklı düşünüyor musunuz?

Bu ülkede kendinin gerçekten farklı olduğunu ve benim gibi insanların *sıradan* ve *şu faşist
devletin kölesi vicdansızlar* olduğunu düşünen zevat çok. Ortak noktaları mevcut: *Self-hating Turk*
desek herhalde uygun düşer. Tipoloji şöyle bir şey: 

- Bu insanlar Kürtlerle Türklerin *kardeşçe ve barış içinde* yaşamasını savunur. Bunun nasılı
    konusunda ise bir fikirleri yoktur. Kürtlerin tarihi olarak *uluslaşma aşamasında* bir halk
    olduğunu ve asıl dertlerinin bir ulus ve bunun üzerine kurulmuş bir devlet olduğunu görmezden
    gelirler. Bunun Kürtlerin *hakkı* olup olmadığı konuşamazsınız ve konuşsanız da *bölünmelerini
    istemiyorum, çünkü kardeşiz* olur. Benim gibi (geleni gördüğümüz için) *ayrılıkçı Türk* olanlar
    onlar kadar vicdanlı değildir. 

- Kapitalizm kötüdür ve pis kapitalistler dünyayı sömürmektedir. Ancak bunu söylediği Internet
    sitesi kapitalist bir üründür, yazdığı cihaz kapitalist bir üründür, akşam bindiği araç,
    ayağındaki ayakkabı, gözündeki gözlük, parmağındaki yüzük hep kapitalist ürünlerdir. Bunlardan
    vazgeçmek istemez, dünyanın her yerini yürüyerek değil, belli şirketlerin sağladığı uçaklarla
    uçarak gezmek ister, gidince birinin sahip olup işlettiği temiz bir otelin, az önce sömürülmüş
    bir işçinin temizlediği odasında kalmak ister ama kapitalizm bilaistisna kötüdür ve
    yıkılmalıdır, hatta yıkılacaktır, az kalmıştır. 

- Milliyetçi değildir çünkü milliyetçilik geride kalmış bir ideolojidir, dünya halkları kardeş
    olduklarını anlamışlardır ve milliyetçilik devlet gibi yozlaşmış kurumların ihtiyaç duyduğu bir
    cihazdan başka bir şey değildir. Bu zamanda milliyetçi mi olunurmuş? İnsanlar ne kadar da
    ahmak...

Falan filan. Devamını da yazabiliriz belki.

Böyle giden insanlardaki gördüğüm temel vasıf, hani hacı amcayla veya başörtülü ablayla ilgili bahse
giriyoruz ya, öyle bahislere hiç girmemeleri. Hatta bu şekil bahisleri küçümsemeleri. Topa girmek
zorunda değiller, hacı amcaların akşam evde rakı içiyor olabileceği fikrinin test edilebilir,
para/itibar kaybedilebilir bir fikir olduğu üzerinde durmuyorlar, hayatlarının sair söyledikleriyle
tutarlı olması gerektiğini görmezden geliyorlar.  Hayatımız, yaşama değerlerimizin *bahis* olduğunu,
her şeyimizle bir *bahse girdiğimizi* anlatamıyorsunuz. Laf üretebiliyor olmanın *düşünmek*
olmadığını gösteremiyorsunuz. Tabii ki o konuda da bir makale var, canım. 

Anlatamıyorsunuz çünkü yeterince büyük bir kabile zaten, kendilerini öyle görmeseler de herhangi bir
kabile kadar kendi içinde homojen ve hemen hemen her konuda benzer şeyleri düşünen insanlar. Adamın
Kapitalizm hakkındaki sözlerinden homoseksüeller hakkındaki fikirlerini öğrenebiliyorsunuz ama hepsi
silme *özgür düşünce.*

Özgür düşünce dedikleri şey aslında basitçe, insanların birbirini tanıması için üretilmiş bir sosyal
sinyal. Veganlığın hacı amcanın takkesinden bir farkı yok. Bir insan tabii ki vegan olup, bir yandan
vahşi bir kapitalist de olabilir ama buna hacı amcanın akşam iki tek attığından fazla ihtimal
vermezsiniz. Kabile de kendini bu şekilde işaretlerden tanıyor. Eskiden yüzlerine boya sürerlermiş,
artık sözlerine slogan sürüyorlar.

O halde özgür düşünce denen bir şey yok mu? Var, tabii ki, ancak kendini özgür düşünceli sananların
yaptığı hata *düşüncenin ucuz* olması. Bunun için de oturup sabah bir şeye, akşam başka bir şeye
itibar edebilir, bunların arasında bir tutarlılık gözetmeyebilirsiniz. Sanayi öncesi toplumda
bireysel homoseksüellik varsa da, siyasi homoseksüellik imkansızdı çünkü insanların üremesi mecbur
gibi bir şeydi. *İbneler de evlensin, bu onların da hakkı* dersen sana en iyi ihtimalle deli
muamelesi yaparlardı. Şimdiki *özgürlük* talebinin arkasındaki tabii Kapitalizm'in yarattığı sanayi
toplumu, üretim artışı ve modernleşme var ama aynı anda hem Kapitalizm'in nimetlerinden, hem de
homoseksüellere özgürlükten bahsetmek bu insanlara hakaret gibi geliyor. 

Taleb'in söylediği bir söz var: *Bir insanın özel hayatıyla ifade ettiği düşünceler arasında tezat
varsa, bu özel hayatının değil, düşüncelerinin geçersiz olduğu anlamına gelir.* 

Zamanımız bu ikisinin birbirinden tamamen ayrı olabildiği ve kimsenin kimseye politik doğruculuğu
bırakıp da *sen ne yapıyorsun, bu düşüncelerin ne kadar tutarsız* diyemediği bir çağ. Çünkü neden
birbirimizi itham edelim, yarın da benim bir tutarsızlığım ortaya çıkar, o da buna göz yumar.
Özgürlük tutarlılıktan çok daha ferah değil mi?

----

Yazının burasında tabii kendi *tipolojimi* açıklamak gibi bir vazifem olduğunu düşündüm. Geçenlerde
*neden artık muhalif değilsin* diye bir soru gelmişti, onun da cevabı olur. Gerçekte bütün bu
yazılar kendi tipolojimin izahı ama en yalınkat haliyle nasıl görüleceğimi ve bu görüntüden neden
rahatsız olmadığımı anlatayım: 

- Ben Sünni Türk'üm. Genetik olarak şuradan veya buradan gelmiş olabilirim ama en makul kimlik benim
    için bu. Bunun getirdiği tüm kültürel mirası da kabulleniyorum. İdeolojik olarak milliyetçi
    olmasam bile (Arap, Alman veya Japon) herhangi bir yabancıya bu milletin değerlerinden, yaşayan
    veya ölmüş liderlerinden, herhangi bir sebeple Türk görülen insanlardan şikayet etmem.  Benim
    muhalifliğim içeriye karşı bir muhalifliktir ve bunu da *Sünni Türkler daha iyi olsun* diye
    yaparım, falancanın filancanın benim hakkımdaki fikirleri değişsin veya bir takım Batı
    idealleri/kurumları hoş tutulsun diye değil. Türk olmaktan gurur duyduğumu söyleyemem, dünyanın
    en iyi milleti değiliz ancak bundan aşağılık kompleksi duyduğumu da söyleyemem, biz hakettiğimiz
    yerde, hakettiğimiz hayatı yaşayan bir milletiz ve biz daha iyi oldukça, dünya da daha iyi
    olacak. 

- Kürtlere karşı bir süredir *ayrılıkçı Türk'üm.* Yeğenim de dahil sevdiğim pek çok Kürt kökenli
    olmasına rağmen tarihin getirdiği sorunun başka bir şekilde çözülebileceğine inanmıyorum.  PKK
    ve uzantısı siyasi toplulukların Türkiye'nin sol tandanslı, *vicdanlı* Türklerine oynadıkları
    oyunu yutacak kadar saf olamadım. Kürt değilim, bundan utanç duyduğumu söyleyemem ve Kürtlerin
    uluslaşma serüveninde benim bir katkım olması gerektiğine inanmıyorum. Devletimiz Çerkesleri,
    Arnavutları, Lazları, Boşnakları ve sair unsurları asimile ettiği gibi Kürtleri de asimile
    edebilmiş olsaydı, başka bir yerde olurduk ancak edemedi. Araya kan girmiş bu sorunun *barış,
    kardeşlik, hoşgörü* edebiyatıyla çözülmeyeceğini bilecek kadar insanları tanıyorum. Bu ülkenin
    ortalama insanı, Anayasa'ya Kürtçe'nin resmi dil olarak girmesindense, bölünüp Hakkari ve
    Diyarbekir'e vizeyle gitmeyi tercih eder. Ben de onlardan biriyim. 

    Kürtlerin bunu söylediğimdeki tepkileri *ya biz ne olacağız?* oluyor. Bunu Türkçe sorduklarına
    göre aslında *bu tarafta* olduklarını söyleyebiliriz ancak benim bir Türk olarak yapabileceğim,
    Türklüğün kapılarını ardına kadar açmak, Türklüğe giden yolları mitoloji, ırkçılık ve sair
    saçmalıklardan temizlemek olur. Bir devlette iki ulusun oynamayacağı azıcık kafası çalışan
    herkes bilir, o halde Kürtler ya *Kürt Ulusunun mensubu* olup gidecek veyahut *Kürt kökenli
    Türk* olarak kalacaktır. Kalırsa Kürtlüğün ulus hakkından vazgeçtiğini kabul etmiş sayarım. 

    Devam eden silahlı kavganın bunları hakkıyla konuşmaya mani olduğunun farkındayım. Ancak bu
    konudaki başka hiçbir fikrin makul olduğu kanaatinde değilim. *Bölünme olmasın ama onlar eşit
    olsun* fikri *eşitliğin* ne demek olduğu üzerine azıcık kafa yorunca geçer. (İstanbul'da Kürtçe
    tabela görmek ister misiniz?) Asimilasyon artık hemen hemen imkansız. Kürtler belli bir bölgede
    homojen olarak yaşamaya ve kendi kuruluş mitlerini oluşturmaya, *madem devleti olmak bu kadar
    iyi, bizim neden olmasın* demeye devam edecekler. Türkiye Cumhuriyeti'nin ekseriyeti de (Kürt
    bireylerinin değil) Kürt ulusunun, Türk ulusuyla eşit olduğu bir devlette yaşamaktansa
    *anarşiyi* bile tercih edecek. Bu işin uzun vadeli çözümü benim dediğim, kısa vadedeyse, eğer
    Kürtler kendileri için bir şey yapmak istiyorsa, PKK'nın silahlarını susturmayı deneseler,
    muhtemelen daha iyi olur, çünkü Türkiye'nin bu silahlı mücadeleyi kaybetme ihtimali çok az.
    Başka başka çözümlerin ortaya çıkması için de önce silahlı mücadelenin doğru bir yol olmadığına
    kendilerini ve bizi ikna etmelerini beklerim. 

- Kapitalizm'in organize edici, sorun çözücü gücünün ikame edilmesinin hemen hemen imkansız olduğu
    kanaatindeyim. Dev şirketlerin gücüne karşı siyasi mekanizmalarla mücadele edilebilir ancak
    bunlar da bireyi bürokrasinin esiri haline getirmektedir. Bu konudaki *dengenin* devletler
    lehine değişmesinin, piyasa oyuncularının devletler/bürokrasiler tarafından haddinden fazla
    kontrol edilmesinin nihayetinde kimse için daha iyi sonuç verdiğini düşünmüyorum. Bununla
    beraber Kapitalist üretim süreçlerinin oluşturduğu sınıflaşmanın daha doğru şekilde
    yapılabileceğini düşünüyorum. Mülkiyet hakkının, üretim organizasyonlarının ve sair değerlerin
    basit kurallarla değil, siyasi mekanizmalar yoluyla belirlenmesi kimse için fayda getirmez. Bu
    da beni ekonomik olarak hayli Liberal yapıyor. 

- Bir yandan da Sosyalizm'in ideallerinden bir kısmının *herkes için iyi* olduğunu düşünüyorum.
    İnsanların temel ihtiyaçlarının karşılanması devletlerin bir vazifesidir, çünkü kimse
    kendisinden ibaret değildir ve insanların hayatlarından memnun olması, kaybetme ihtimalleri olan
    bir hayatları olması, tüm toplumun ve birey olarak benim daha iyi, daha rahat yaşamamıza sebep
    olur. Buradaki meseleyi ahlaki bir mesele gibi değil, daha çok *hangisi daha sağlam bir topluma
    yol açar* gözüyle değerlendiriyorum. 

- Vegan değilim. Homoseksüel evlilikler yerine evlilik kurumunun ilgasını tercih ederim. Kadınların
    her şart altında haklı olduğu hukuk sistemlerinde yerim yok. Herhangi bir adli olayın çapının
    genişletilip cinsiyet kavgasına dönüştürülmesine karşı dururum. Kadınların bir yandan kariyer,
    bir yandan çocuk yapmaya zorlanmasının manasız olduğunu, cinsiyetler arasında fark bulunduğunu
    ve kadınların da yaptıkları tercihlerin farkında olarak hayata atılmalarını, özgürlüğü veya
    ev/çocuk sahibi olmayı tercih etmelerini beklerim. Bunların net olmadığı yerlerin kadına
    yük ve zahmet haline geldiğini, insanlara farklı yaşama biçimleri sunarken, bunların
    artıları/eksileri olduğunu da izah etmenin gerekli olduğunu düşünürüm. 

Kısacası siyasi fikrim *kavgada horozum var* fikri. Bir Sünni Türk'ün, Kürtlerin uluslaşma
sürecine yardım etmeye çalışması, Arnavutlarınkine veya Tutsilerinkine yardım etmesi kadar
manasız. Hangi sınıfın mensubu olduğuna inanıyorsam, o sınıfın değerlerini yaşatmaya çalışırım.
Bireysel özgürlük adına ezan okunmasından rahatsız olmam, çünkü bu memlekette ezan sadece
dini bir mesele değil, bir kimlik meselesidir ve memleketin hangi kültüre ait olduğunu işaret eder.
Günde beş vakit ezan okunması, inançlı mı, inançsız mı, ne olduğu belli olmayan insanlara karşı
biraz *tuhaf* olabilir ama neticede geçmişte *savaşı kazanmış* insanların torunları olarak en
azından onları bu şekilde anmak hakkımızdır. 

Üretim konusunda en ufak bir derdi olmayan, hayatında hep maaşla yaşamış, gerçek manada hiç para
kazanmak zorunda kalmamış bir insanın liberalcilik oynamaya çalışması veya cebinden çıkarıp vergi
vermemiş bir insanın neticede kazanılmayacak savaşların devamı için hamaset yapması veya hayatında
gördüğü tek proleter sokaktaki çöpçü olan birinin sosyalistçilik oynaması beni etkilemez. Hayat
tehlikeli riskler demektir, hacı amcanın takkesinin anlamı için bahse girmiyorsan, istediğin kadar
faraziye üretebilirsin ama bahse girip kazananları veya kaybedenleri küçümseme hakkın yoktur. 

Daha basit sebepleri de olabilir bu duruşun: Mesela Bismarck'ın emeklilik maaşı kavramını ortaya
atarken düşündüğü gibi bir insanın geliri nereden geliyor, hangi devletten emekli maaşı almayı
umuyorsa, o devletin lehinde bulunması beklenir. Bir yandan devletten maaş alıp, bir yandan kamu
düzenini bozmak için çaba gösteremezsin. Devlet yıkmaya çalışıyorsan, düşman gördüğü silahlı bir
grubun lehine imza attığında devletin kendi refleksleriyle işine son vermesine şaşıramazsın.
Devletten hizmet ve maaş alan insanın temelde devletin lehinde bulunması gerekir.

Bu *lehindelik* aşağılık kompleksinin başka bir tezahürüyle *devlet ne yaparsa övmek* anlamında
değil, sadece yaptığımız muhalefetin esasında Türkiye için olduğunu gözeterek ve daha doğru yolları,
ayağı yere basar şekilde gösterek olur. Biz tarihiyle malül bir milletiz, buralar çok kan dökülmüş,
kamu düzeninin çok kolay bozulabildiği, komşuların kısa sürede birbirine düşman olduğu, bazı
kavgaların ikibin senedir devam ettiği bir memleket. Bu kavgaları, diyelim İran'la Jüstinyen'den
beri, Rusya'yla Büyük Petro'dan beri süren kavgayı *elele tutuşup* çözme ihtimali varsa, önce
onların silah bırakıp, bizim için *kullanışlı çiçek çocuklara* dönüşmelerini tercih ederim. 

Yaşanmaya değer hikayeler yazalım, hikayelerimizi hakkıyla yaşayalım ve sonunda bizim hikayelerimiz
yaşasın.
