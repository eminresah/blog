---
title: "Yevmiye - 12636/2"
date: 2014-11-23 02:18:14 +0200
dp: 12636
draft: true
tags: []
---

İnsanların iyi iletişim kurabiliyor olması için içlerinde de iyilik
olması gerektiği kanaati hasıl oldu bende. Bir de kitapçı gezdim ve
orada *AKP neden hep kazanıyor, CHP neden hep kaybediyor?* diye bir
kitap vardı, içini karıştırınca onunla bağlamak da geldi aklıma.

CHP kaybediyor çünkü tembel. Somut siyaset yapmak daha zor. İnsanlara
somut hedefler sunmak, soyut bir takım ideallerden, ülkülerden,
çağdaşlıktan, laiklikten bahsetmekten çok daha zor. Adam laf salatasıyla
yeterince oy alabiliyorsa, neden somut olmaya uğraşsın?

--------------

Kabataş'taki olayla ilgili yazılan birkaç yazıyı okudum. Dün Yıldıray
Oğur'un söylediklerini okumuştum, bugün de bir iki yazı daha okudum.

Ben bu konularda biraz önyargılıyım. Dün generaller hakkında darbe
ithamı yapıldığında da önyargılıydım, şimdi birileri kadıncağızı yalancı
haline getirmeye çalıştığında da önyargılıyım. Olayın ilk nasıl
duyulduğunu da hatırlıyorum, isminin nasıl gizlendiğini. Sansasyon
peşinde olsaydı televizyon televizyon dolaşırdı.

Erdoğan'ın olaydan bahsetmesi de hayli geç bir zamanda oldu.

Olayı okuyunca kimseye söylemek istemediğimi hatırlıyorum. *Olmaz*
dememiştim, sadece *madem bunu yaymak istemiyor, bir bildiği vardır*
diye düşünmüştüm. Tamamen uydurma olamaz mı? Olabilir. Ancak kendilerini
devrim yapıyor sanan sürünün o saldırıyı yapmış olması, akabindeki
olaylarla birleşince daha muhtemel.

Hadise vukuundan beter cinstendi. Yanlış olan, saldırıya uğrayan kadının
bahsetmesi/bahsetmemesi değil, işin aslı sanki ortaya çıkmış gibi yapıp,
kadını bir daha incitmekte. Velev ki uydurdu ve o günün şartları içinde
böyle bir saldırının mümkün olabileceğine inandık. Bugün kadının tekrar
gündeme gelmesi, hem de alakasız olduğu ve hiçbir gadrinin olmadığı bir
kavgaya alet edilmesi reva mı?

/Medenileri/ bunu yapan insanların pek bir matah sürüsü de, o kadına
bahsettiği saldırıyı yapmış olabilir. Güya iddiayı çürütecekler ama
bugünkü tavırlarıyla isbat ediyorlar bilakis.

Meşhur olmak isteyen başörtülü kadınlar bu şekilde gündeme gelmek
istemez. Daha nezih yolları vardır.

--------------

Kendilerine yeni bir mit uydurmak istiyorlar. *Şanlı Gezi isyanı miti*
de en muhtemel aday. Bu mitin *pis polis, hiç kimseye zararı olmayan
çiçek gibi çocukları dövdü, her şey ne kadar da güzeldi* minvalindeki
giden metnine aykırı düşen her bilgiye bu kadar ateş püskürmeleri ondan.

Şiddet ve yalan üzerine kurulan hiçbir mit ayakta kalamaz. Gezi miti de
şiddet ve yalan üzerine bina edildi. Tek faydası ona inananların
kendilerini kandırması olabilir ve sanırım bu o kadar da kötü değil.

