---
title: "Yevmiye 13633"
date: 2016-11-11 07:18:29
dp: 13633
featured_image: "/images/header-33.jpg"
images: ["/images/header-33.jpg"]
draft: true
tags: []
---



Dünyanın sonu olmadığını söylüyorlar. Beynimin yarısı bunu söylüyor, yarısı da
bu hafta içinde kıyametin kopacağını. 

*Kimsenin bilmediği sırlar biliyorum.* Bu söz aynı zamanda *kimsenin
bilemeyeceği* anlamına da geliyor. Çünkü kimse bilmiyorsa, sen bunları sırf
kendi başına kimseye öğretemezsin. 

Öğrenmek dediği eski binayı tadil etmek. O bina biz yokken kurulmuş, hammaddesi
hazır: Öğrenmek tanzim etmek. Değiştirmek belki ama sıfırdan öğretmek değil. 

------

Yazılacak çok yazı kaldı mı? Bundan sonra dünyada neler değiştirilebilir?
Yazıyla bunu değiştirmek mümkün mü? 

İnsan *boş vakitlerinde* bir şeyler yapıyorlar, ben de yazı yazıyorum. Bunun
artık başka izahı kalmadı. Biri *neden yazmıyorsun?* dediğinde, onun için *çoluk
çocuk* diyorum, *çünkü benim asıl işim onlar*

Yazıya duyduğum *derin saygı* onun benim asıl işim olmasını engelliyor. Bunu
nasıl izah etmeli bilmem. Asıl işim yazı olduğunda, *müşteriyi* gözeterek yazmak
gerekir, çünkü *iş* böyle bir şey, kaç kişi okumuş, kaç kişi paylaşmış, kaç layk
almış? İşim bu olduğunda, hakkıyla yapmaya çalışırım, bakarım neler gidiyor,
siyaset gidiyor mesela, komplo teorileri gidiyor, bunların talibi çok. Bunları
yazıp, daha çok paylaşılmaya bakarım çünkü işim bu olur. 

Ancak işimin bu olmasını istemiyorum. Çünkü okunmak bir kriter haline
geldiğinde, yazdığım yazının keyfi kalmıyor. İnsanlar temelde kavga seyretmeyi,
*laf geçireni* görmeyi sever, bundan uzak durmak istiyorum. İnsanlar derken,
*%100 herkes* değil, ancak ekseriyet, *para kazandıracak ekseriyet*
böyle. Memleketin *entelijansiyasının* bir *sıfır fikirle laf sokma* cenneti
olmasının sebebi de bu. Yazar kendini arenadaki bir gladyatör gibi
görüyor. 

Bunu da artık eskisi gibi *suçlayıcı* manada söylemiyorum. Çünkü işim bu
olsaydı, maaşımı bunun için yatırsalardı ben de sanırım böyle olurdum. Neticede
para kazanmak zorundaysan, gazete satmak zorundaysa, eğlenceli bir takım yazılar
yazmak zorundasın. Soracağın soru: *Okur benden ne istiyor?* olacak. Bir türkü
bara gidip, Chopin'in piyano konçertolarını çalamayacağın gibi, bir gazete
okurunun ilgisini çekmeyecek yazılar yazamazsın. Gazete köşelerinde
*sokratçılık* oynayamazsın, insanları uyandırmaya çalışamazsın çünkü bunun için
para almıyorsun. 

O sebeple yazıdan şikayet ettiğimde aslen *yazıdan para kazanılmasından* şikayet
ettiğimi farkettim. Yazının asıl iş olmasından. Bizim durumumuz hokkabazların
tüm dünya hakkında fikir üretmesine benziyor, onları dinledikçe birbirlerine
daha çok saldırıyorlar ve maksatları ilgi çekmek olduğu için dünyayı olduğundan
daha şerir, daha karanlık göstermeyi tercih ediyorlar. Dünya çok aydınlık olmasa
da, herhangi bir gazetede yazacağı kadar karanlık da değil. Ancak karartmak ve
okura asap bozucu bir korku sunmak durumundayız ki, korkup bizi alsın. *İşler o
kadar da kötü değil* değil, *dünya birkaç hafta içinde batacak* diyene itibar
etsin. 






