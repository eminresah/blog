Title: Yevmiye 22/12 15:40
Author: Emin Reşah
Date:  2017-12-22 15:40:43
Dp: 14039
Status: published
Image: /img/header-24.jpg

Bir [telegram](https://telegram.org) robotu yapıp, canım sıkıldıkça onunla
konuşmak niyetindeyim. Asistan gibi bir şey, şunu yaz, bunu ara, şunu not al,
vs. *Boş iş* deyince, hayal gücüm sıhhatine kavuşuyor.  

Gerçi belki de o kadar *boş iş* değildir, kelimeleri eklerine ayırmanın
(*morfolojik analiz*) bile sorun olduğu Türkçe için belki de iyi bir chatbot
olur.

#### 2

İnsanların karakterleriyle dünya görüşleri arasında bir ilişki var ve bu
ideolojinin karakteri belirlemesi şeklinde değil, karakterin seçilen ideolojiyi
belirlemesi şeklinde, bana kalırsa.

Bir *kişisel başarı* hedefi olan, hayat anlayışını da bunun üstüne kuran
birinin, *hiçbir başarının kişisel olmadığını* söyleyen mesela toplumculuk gibi
bir ideolojiyi beğenmesi beklenmez. Dünyevi zevkleri önemseyen birinin, bunları
önemini inkar eden ve yerlerine *uhrevi* veya *manevi* zevkler koyan bir fikri
benimsemesini bekleyemezsiniz. 

İnsanların önce kendilerine uygun bir *yuva* bulup, sonra bu yuvanın dilini
öğrenmesi ve onların diliyle dünyaya bakması aslında *ideolojik farklılaşma.*
Nihai tahlilde herkes özgürlük, herkes mutluluk, herkes iyilik istiyor ancak
bunların somut anlamları herkes için farklı. Bu soyutlukların somut anlamlarını
yuvamızda kiminle beraber olduğumuz belirliyor ve bu somut kavramlara bağlayan
*ideoloji* bu yüzden farklılaşıyor.

#### 3

Açık Bilim'de [Ya Yalnızsak](https://t.co/zCkiFRLnQ9) diye sormuşlar. Kainat
sadece bizim içinse?

Kainatın sadece bizim için olması mı daha korkunç, başka birilerinin olması mı?
*Sadece bizim için* olması çok anlamsız geliyor, şehir büyüklüğünde bir arazi
var ve bunun toplu iğne kadar kısmında yaşanıyor. Ancak başka birileri olması da
pek iyi bir haber değil, o da bizim *o kadar özel olmadığımızı* gösteriyor. 

Canlılığın ortaya çıkışıyla ilgili sair teoriler geliştiriliyor,
[birinde](https://www.scientificamerican.com/article/a-new-physics-theory-of-life/)
belli molekül formasyonlarının diğerlerine nazaran enerjiyi daha iyi
hapsettiğine dair bir iddia var. Hayatın varoluşunda *termodinamikin 2.
ilkesine* aykırı olarak, entropiye rağmen düzenliliğin nasıl arttığını açıklamaya
çalışıyor.

Mesela bu doğruysa, *hayat* dediğimiz düzenliliğin başka yerlerde de ortaya
çıktığına inanabiliriz. (Bu ortaya çıkan hayatın bir dengede devam etmesi veya
ışık hızını aşıp bize ulaşması vs. ayrı sorular). Ancak bu durumda da, *bu
düzenliliğin anlamı nedir?* sorusu geçerli. *Hayatın anlamı* sadece bireysel
olarak değil, tüm kainat için, daha büyük bir soru haline geliyor.

#### 4

*Bilimadamı saçını nerede kestirir?* 

Peki ya *biliminsanı?*

*Adam* kelimesinin anlamının *insan* olduğunu söylüyorlar. *Bilimadamı* ile
*biliminsanı* arasında fark yok... muş. Buna inanmak istiyorum, çünkü ağzım
ikincisine hiç alışmadı. 

Yine de *adam* kelimesinin anlamının *erkek* olduğunu bir türlü *unutamıyorum.*
Sözlüklerdeki anlamları değiştirsek de, benim eski kafamdaki anlamlar bir türlü
değişmeyecek. 

Onun için *bilimadamı saçını nerede kestirir?* mühim bir soru. *Berber*
diyorsanız, benim gibi cinsiyetçi bir mankafa olabilirsiniz.

#### 5

Sözlük, her zaman kelimelerin anlamlarını mı verir? Yoksa bunların bazısı
temenniden ibaret midir? Kelimeleri sözlükten yok ettiğimizde, insanların da
artık o kelimeleri kullanmayabileceğini umabilir miyiz?

Sözlük sadece yazarlarının o dilden ne bildiğini ve *bildirmek istediğini*
gösteriyor. Temenni sözlüğü. 

#### 6

Naziler zencileri alt seviye insan değil, hayvan kabul ediyormuş. 

Irkçılık da yer yer komik bir meslek. Ben de yarım paket içip sigaraya
alışamadığım, üstüne zaman zaman pipo içip, yine de tiryakisi olmadığım için
bünyemdeki Neanderthal genlerinin az olduğuna kanaat ettim. Çünkü diyorlar ki,
insanda %2,5 kadar böyle bir gen var, kaçırılan *Homo Neanderthalis*
kadınlarından gelen... İnsanın bazı hasletleri de onlardan miras, mesela sigara
bağımlılığı.

Bu Neanderthal izleri de Afrika hariç farklı oranlarda genlerimizde mevcut(muş.)
Şimdi bakınca, *Homo Sapiens Sapiens'in* en saf hali Afrika'da o zaman. Saf ırk
varsa, zenciler yani. Ben de sigara içmediğim için o saf ırka daha yakın
hissediyorum. Sigaradan kendime ırkçılık yaptım, Nazilerinkinden daha iyi oldu
bence.

#### 7

Bir arkadaş *Twitter'da birine çok fav bırakmak yürümek anlamına gelebiliyor*
dedi. Ben de *hmmm* dedim, *bu yaştan sonra umarım öyle anlaşılmaz, çünkü bu
hafta bu arkadaşa kaç kalp bıraktım, acaba yanlış mı anlaşılırım diye düşünecek
halim yok*.

Yürüye yürüye yoruldum ben dostlar, bu yaştan sonra kimseye yürümeye niyetim
yok. 

Bu yaşta olmanın nimeti de bu, böyle saçmalıklar için *bu yaştan sonra*
diyebiliyorsunuz.
