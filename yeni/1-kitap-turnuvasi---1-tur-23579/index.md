---
title: 1. Kitap Turnuvası - 1. Tur
author: Emin Reşah
date:  2020-06-10 02:23:03+0300
expiryDate:
dp: 14940
featured_image: /images/header-20.jpg
---

Okunacak malzemenin çokluğundan strese girdim. Kendimi kitap listelerine bakıp *az sonra ölecekmiş*
gibi hissetmeye başladım. Bunların çoğu hayatımda önemli bir fark yaratmayacak kitaplar, hangisi
yaratır zaten, bilmiyorum. Ancak bu strese bir çözüm bulsam iyi olacağına karar verdim. 

Bir zamandır *okunacaklar* klasöründeki kitapları elerken kullandığım bir yöntem var. Kitaba bakıp
*bunu okusam mı?* diye düşününce on kitaptan sekizine *evet* dediğimi farkettim. Bunun yerine iki
kitap alıp *bunlardan hangisini okumak daha iyi olur* diye bakıyorum. Bunu iki kere yaptığımda
kitapların sayısı dörtte bire iniyor. Herhangi bir kitap için *okunmalı mı?* sorusuna *evet* cevabı
vermek çok muhtemel, ancak *şu kitabı mı okumalıyım, bunu mu?* sorusunun cevabı daha net ve
kitapları turnuvaya sokarak sonunda *en iyi* kitabı bulmak mümkün. 

Bunu daha sistematik hale getirebilirim. *Maç* sonuçlarını da burada takip edeceğim. 

Bir bilgisayarcı olarak niyetim 32 veya 64 gibi 2'nin kuvveti bir sayıda kitapla başlamaktı ama
bunun *aşırı-mühendislik* olduğuna kanaat ettim. Sonra *kurmaca* ve *gayrıkurmaca* kitapların ayrı
kategorilerde yarışmasının daha iyi olacağını düşündüm ama buna da şimdi ne gerek var. Bir turnuva
fikstürü veya ağaç grafiği çizmenin iyi olacağının farkındayım ama başta gerek yok, sonradan nihai sonuçları
yazarken lazım olabilir. *Her yazarın bir kitabı katılsa* diye de aklıma geldi ama bunu da belki
müteakip turnuvalarda eklerim. 

Kurallar şöyle: 

- Hangi kitapların bu turnuvaya katılacağında ve kitap mukayeselerinde tek ölçü benim muhteşem ve mübarek keyfim. Suç ve Ceza ile Cin Ali'nin
    Boktan Self Help Kitabı karşı
    karşıya gelir de, canım o sıra hiç varoluş sıkıntısı çekmek istemiyor olursa, Cin Ali
    kazanabilir. Kimseye ne kadar iyi bir okur ve derin meselelerle meşgul olduğumu ispat gayretinde değilim. 

- Her turda kitaplar rastgele birbiriyle eşleşecek. Başta bir fikstür belirlemiyorum. Okumak yerine
    grafikler çizip, programlar yapmak için güzel bir fırsat ama kitaplara bakmak daha efektif
    görünüyor. 

- İlk turda kitaplara en fazla 5 dakika, ikinci turda 15, üçüncü turda 30, dördüncü turda 60 dakika
    ayıracağım. 5. tura gelmiş bir kitaba yaklaşık 2 saat harcamış olacağım ve ondan sonra ne kadar
    daha gerekiyorsa o kadar okuyabilirim. Beşinci turdaki kitaplar hakkında yazı yazabilmeyi
    umuyorum. 


Kitap listesi ve ilk tur müsabakaları şöyle: 

## The Miracle Morning | Mobius Dick

İlk kitap sevmediğim türde bir self help. *Erken kalkan yol alır* diyor kısacası. İkincisi bir
roman ve ilginç bir girişi vardı. Yazarı da matematik ve fizik okumuş. 

Kazanan: *Möbius Dick*

## Things I've Learned From Women Who've Dumped Me | Negotiation Genius

İlk kitapta kadınlarla ilişkilerini kotaramayan erkeklerin anılarını anlatıyor. İkincisi *nasıl
müzakere yapılır* kitabı. İlkinin ilk bölümü eğlenceliydi. İkincisi 200 sayfalık boyutuna göre biraz
fazla iddialı. 

Kazanan: Things I've Learned From Women Who've Dumped Me

## The Sultan and the Queen; the Untold Story of Elizabeth and Islam | A History of Medieval Islam

İlk kitap 1. Elizabeth'in bilhassa Osmanlı ve genelde İslam alemiyle olan ilişkilerini anlatıyor. İkinci kitap giriş niteliğinde bir ders kitabı gibi yazılmış. 

Kazanan: The Sultan and the Queen

## Grit: The power of passion and perseverance | Daily Devotions for Spiritual Growth and Peace of Mind

Grit/Sebat'ı bir süre önce kısmen dinlemiştim. Fazla hikaye var içinde ama genel olarak
başarıdaki en önemli kriterin *sebat* olduğunu anlatıyor. İkinci kitap *her güne bir farkındalık*
tarzı bir şey. Yazarın *dünyaya sevgi saçan* üslubu beni uyuz ettiği için fazla devam etmedim. 

Kazanan: Grit

## Türkler ve Balkanlar | Parasal Zeka

İlki İnalcık'ın 26 sayfalık makalesi. İkinci kitapta yazarın mezun olduğu üniversite bölümünün yanına özenle (İng.) ibaresi konmuş. Kartvizitine *Makine Mühendisi (METU)* yazan bir elemanı hatırlattığı için ilk makale kazanıyor. 

Kazanan: Türkler ve Balkanlar

## On Writing - A Memoir of the Craft | Fun with Chinese Characters 1

İlki Stephen King'in anıları. İkincisi Çin karakterlerine mnemonik hikayeler anlatıyor. Şu sıra hiç
yazar anısı okumaya hevesim olmadığı için ikincisi kazanıyor. 

Kazanan: Fun with Chinese Characters

## Osmanlı Tımar Rejimi ve Sipahi Ordusu | the invention of the land of israel

İlki yine İnalcık'ın bir makalesi ama 7 sayfa. İkincisi İsrail ulusunun nasıl oluşturulduğunu *içeriden*
anlatıyor. 

Kazanan: The Invention of the Land of Israel

## Guards! Guards! | Sandman 001 

İlki Pratchett'in bir romanı. İkincisi Gaiman'ın hikayesini yazdığı bir çizgi roman. Her ne kadar
*ikisini de* kazandırmak istesem de maçlarda hile yapmıyor ve yarısını okuduğum Sandman'i seçiyorum.
Diğer kitapla müteakip turnuvalarda görüşmek üzere. 

Kazanan: Sandman #1

## The 80-20 Principle | 59 Seconds

Bunların ikisi de self-help kitabı ama makul olanlardan. İlki Pareto prensibini çalışma hayatına
uygulamayı anlatıyor, diğeri de self help literatürünün bugüne kadarki *pozitif düşünce*
saçmalamalarını eleştirerek başlıyor ve makul bir kitap gibi duruyor. İlkinin daha faydalı olduğuna
kanaat ettim. 

Kazanan: The 80-20 Principle

## Drama of Gifted Child | Blue Ocean Strategy

İlki yetenekli çocukların nasıl hayata küstüklerini anlatıyor-muş. Bunu sanırın Gabor Mate'nin
Ferriss'le olan konuşmasından öğrenmiş ve eklemiştim. Biraz bakınca pek de bana faydalı bir kitap
gibi gelmedi. İkinci kitap işletme kitabı. Bunu da bir miktar okudum ve dinledim ama *kendinize
rekabetsiz bir alan bulun ve orada para kazanın* demeye çok uzun sayfalar ayırmışlar gibi duruyor. 

Kazanan: Drama of the Gifted Child. 

## Living Zen Remindfully | Hegel

İlki Budist Zen pratikleriyle psikoloji kavramlarını eşleştirmeye çalışan bir kitap. İkincisi
Hegel'in felsefesine genel bir bakış sunuyor. Şu sıra *Budist aydınlanması* değil de, *19. yüzyıl
aydınlanması* daha ilgimi çektiği için ikincisi kazanıyor. 

Kazanan: Hegel

## Focus | Theory for Classics

İlk kitabın içindekiler bölümünde çok fazla *leader* kelimesi geçiyor. İkinci kitap 20. yüzyılın
düşünce adamlarını anlatan giriş seviyesinde bir kitap. 

Kazanan: Theory for Classics

## Survivor | More Word Smart 

İlkini turnuvaya *bir de Palahniuk romanı ekleyeyim* diye kattım ama bu kitabı zaten okumuşum ben,
girişini okuyunca hatırladım. İkinci kitap *öğrencilerin bilmesi gereken 800 kelime* diye bir kitap.
Normalde bu ikisi de kaybederdi ama turnuva işte böyle bir şey. 

Kazanan: More Word Smart

## Statistics Done Wrong | Creative Flowdreaming 

İlki bilimsel literatürdeki istatistik hatalarını anlatan bir kitap. İkincisinin kapağında
*manifesting your dreams* yazıyordu ve koşarak uzaklaştım. 

Kazanan: Statistics Done Wrong

## Kuranın_Golgesinden_Mesajlar | Şeyh Bedreddin - Varidat

Bu maçları rastgele oluşturdum ama bu maç maşallah *Seyyid Kutub* vs *Şeyh Bedreddin* maçı olmuş.
Dini eğilimimi ortaya koymadan bu müsabakadan çıkış yok.  Varidat'ı zaten okudum, diğerinin de ne
dediğine biraz baktım ama pek sarmadı. Onun için Varidat'ı yeniden okuyup *İslam'ın Panteist
yorumuyla* yeni bir muaşaka yaşamayı tercih ediyorum. 

Kazanan: Varidat

## Esat Korkmaz - Şeyh Bedreddin | Sandman 004 

İlki 26 sayfalık bir *yıkama yağlama* metni gibi duruyor. İkincisi de çizgi roman. 

Kazanan: Sandman #4

## Meditation Is Not What You Think | A Splendid Exchange

İlki Amerikan Budistlerinden Kabat-Zinn'in *günlük hayatta meditasyon* kitabı. İkincisi ticaretin
nasıl dünyayı şekillendirdiğini anlatan bir tarih kitabı. Normal şartlarda ikisi birden
kazanabilirdi ancak şu sıra meditasyon motivasyonumun hayli düşük olduğunu gözönüne alarak ilkini
tercih ediyorum. 

Kazanan: Meditation is Not What You Think

## The Dark Forest | Ahlakın Soykütüğü

The Dart Forest, serisinden ilkini okuduğum bir Cixin Liu kitabı, bilim kurgu. Diğeri de Nietzsche
hazretlerinin *ehlak zaten zayıflar için* dediğini tahmin ettiğim kitap. Liu'ya karşı pek merakım
yok, ne dediğini ilkinde de aşağı yukarı anladım, bunda herhalde dünyayı uzaylılar yok edecek veya
onun gibi bir şey. Onun için Niçe abimiz kazanıyor bu yarışmayı. 

Kazanan: Ahlakın Soykütüğü

## İsmet Zeki Eyüboğlu - Şeyh Bedreddin | Arabic Historical Thought in the Classical Period 

Eyüboğlu'nun kitabını kısmen okudum. İkinci kitap İbn Haldun'a kadar olan İslam Düşüncesini
ve kaynaklarını anlatıyor. İçindekiler'de tanımadığım birkaç isim var ve onun için daha faydalı
olacağı kanaatindeyim. 

Kazanan: Arabic Historical Thought in the Classical Period

## Conversation in the Cathedral | Arabia and the Arabs

İlki Vargas-Llosa'nın romanı. İkincisi Hoyland'ın İslam öncesi Arap tarihini anlattığı kitabı.
İlkinin iki bölümünü okudum ve devamını merak ediyorum. İkincisinin de başlarını okudum ve devamını
merak ediyorum. Hangisini daha çok merak ediyorum? Romanı daha çok merak ediyorum. 

Kazanan: Conversation in the Cathedral

## The Effective Executive | The Brain that Changes Itself

İlki Drucker'ın meşhur kitabı. Bunu bir defa dinledim. Bir iki defa daha okusam faydası olacakmış
gibi duruyor ama şu sıra yöneticilik yapmak niyetim yok. İkincisi beynin kendini değiştirmesine dair
bir kitabın özeti. *Spor yapınca beyne de faydası var* diyor sanırım. 

Kazanan: The Effective Executive

## the time traveler's guide to medieval england | Şeyh Bedreddin ve Düşünce Tarihimizdeki Yeri

İlk kitapta 1300'lü yıllarda İngiltere'de günlük hayatı anlatıyor. İkincisi ise bir doktora tezi.
Normalde ikisini de okumak isterim ama dilinden dolayı ilki kazanıyor. 

Kazanan: The Time Traveler's Guide

## SparkNotes - Psychology.pdf | Small Giants 

İlki psikoloji kavramlarını anlatan iki sayfalık not. İkincisi ufak ama başarılı şirketleri anlatan
bir işletme kitabı. 

Kazanan: Small Giants

## On the Meaning of Life | wisdom 

İlki *modern dünyada hayatın anlamını* anlatıyormuş. İkincisi de hemen hemen benzer bir konuyu
anlatıyor ama ilkinin dili daha makul geldiği için o kazanıyor. 

Kazanan: On the Meaning of Life

## Political Thought in Medieval Islam | Sayings of the Buddha

İlki 1958 tarihli, İslam Siyaset Felsefesini anlatan bir kitap. İkincisi Pali kanonundan bir derleme. İlkinin OCR'dan geçirilmemiş fontları biraz daha büyük olsa muhtemelen onu tercih ederdim ama ikincisi kazanıyor. 

Kazanan: Sayings of the Buddha

## Muhammad and the Believers; at the Origins of Islam | A History of Islamic Legal Theories

İlki Hoyland'ın İslam'ın doğuşuyla ilgili spekülatif bir kitabı: 

> I see the rulers of the Umayyad dynasty (660-750) not as cynical manipulators of the outward trap- pings of the religious movement begun by Muhammad but as rulers who sought practical ways to realize the most important goals of the movement and who perhaps more than anyone else helped the Be- lievers attain a clear sense of their own distinct identity and of their legitimacy as a religious community. Without the contributions of the Umayyads, it seems doubtful whether Islam, as we recognize it today, would even exist.

demiş mesela. Buna benzer spekülasyonları Holland'ın kitabında da görmüştüm. İkincisi Wael Hallaq'ın İslam Fıkhının
tarihiyle ilgili kitabı. Şu sıra ilkine olan ilgim biraz daha fazla. 

Kazanan: Muhammad and the Believers

## Michel Balivet - Şeyh Bedreddin, Tasavvuf ve İsyan | Invisible Monsters

İlki Bedreddin'in hayatıyla ilgili diğerlerinden daha *bilimsel* duran bir kitap. İkincisi Palahniuk
romanı. Şu sıra pek de bilimsel tarih merakım yok ve Palahniuk'un kitabının başları daha
meraklandırıcı geldi. 

Kazanan: Invisible Monsters

## The Archaeology of People Dimensions of Neolithic Life | The War of the Three Gods

İlki Neolitik çağdaki günlük hayatı arkeolojik delillerle anlatan bir kitap. İkincisi İslam,
Hristiyanlık ve Zerdüştçülüğün 7. yüzyıldaki mücadelesi. İkinci kitapta fazla tahkiye gördüm ve bu
konuda yeterince hikaye okuduğumu düşündüğüm için ilk kitabı seçiyorum. 

Kazanan: The Archaelogy of People

## Hadriyanusun Anıları | In God's Path

İlki Yourcenar'ın romanı. İkincisi Hoyland'ın ilk İslam fetihlerini anlatan kitabı. Bizim
bildiğimizden farklı bir tarih anlatan kitaplardan biri bu, o sebeple bunu tercih ediyorum. 

Kazanan: In God's Path

## Sandman 003 | Never Split the Difference 

İlki hikayesini Gaiman'ın yazdığı bir çizgi roman. İkincisi bir miktar okuduğum *pazarlık* kitabı.
Okuduğum bölümlerde bir iki şey öğrendiğim için ikincisini seçiyorum. 

Kazanan: Never Split the Difference

## Sandman 002 | Theory of Mind How Children Understand Others Thoughts

İlki çizgi roman. İkincisi çocukların başkalarının düşüncesini nasıl öğrendiğine ilişkin bir
*teori.* *Belief state* ifadesinin geçtiği içindekiler çok da ilgimi çekmedi. 

Kazanan: Sandman #2

## Night Watch |  The Heart of Islamic Philosophy

İlki Pratchett'in romanı. İkincisi Chittick'in Efdaleddin Kaşanî etrafında yazdığı tasavvuf merkezli bir *İslam felfesesi* takdimi. Chittick'i severim ama Pratchett'e şu sıra daha çok ihtiyacım var gibi duruyor. 

Kazanan: Night Watch

## After Buddhism | Discrete Hero 

İlki seküler Budizm kitabı. *Buddha* devrindeki siyasi ilişkileri falan anlatıyor, adamın asıl derdi
neymiş ve aslında ne yapmış. İkincisi Vargas-Llosa'nın romanı. Her ikisinin de başından biraz
okumuştum ve Budizm kitabından hayli sıkıldığımı hatırlıyorum. 

Kazanan: Discrete Hero

## the fourth crusade and the sack of constantinople | Meditation for Fidgety Skeptics 

İlk kitap 1204'te İstanbul'un Haçlılarca yağmalanmasını anlatıyor. İkincisi Dan Harris'in
*şüpheciler için sulandırılmış meditasyon* kitabı. Tarih kitabını daha çok sevdim. 

Kazanan: The Fourth Crusade


2 saat içinde 68 kitabı 34'e indirdim. İkinci tur biraz daha uzun sürecek, biraz daha ayrıntılı
bakacağım kitaplara ve *bunları okumaya gerçekten değer mi?* diye soracağım. Biraz daha
yavaş ilerleyecek çünkü eğer kitaplara 15'er dakika ayırırsam, 510 dakika kadar tutuyor ve bunu bir
kerede ayırmam zor. 
