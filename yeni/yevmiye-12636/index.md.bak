---
title: "Yevmiye - 12636"
date: 2014-11-23 02:18:14 +0200
dp: 12636
draft: true
tags: []
---

Her gün okuduğum binlerce kelime arasından bir şeyler kalıyor aklımda,
onları mı yazıya geçirmeliyim, pratik tavsiyelerde mi bulunmalıyım,
korkularını rasyonel laflar üreterek bertaraf etmeye mi çalışmalıyım,
sevinçlerini de benzer bir *cynic* akılla yere mi yıkmalıyım, kendi
korkularımdan bahsedip onların artık kafamı daha az meşgul etmesini mi
sağlamalıyım, yoksa hayatın *her şeye rağmen* güzel olduğunu anlatırsam
dana anlamlı bir iş mi yapmış olurum?

Yürüyünce, çok yürüyünce kafamın içi biraz daha sıkışıyor. Eskiden fiziksel
hareketle kafanın için arasında bir bağlantı olmadığına inanırdım. Hala bu
bağlantının nasıl olduğunu bilmiyorum. Ancak okuduğum bazı şeyler, mesela
Murakami'nin günde şu kadar kilometre koşması gibi bazı ufak ayrıntılar kendimi
takip etmeme yol açtı.  Çalışmanın da etkisi var, çalıştığım günler yazmak daha
zor oluyor ve genelde iyi şeyler çıkmıyor ancak hareket etmiş olmak da
önemli. *İlham duvarına* toslayan ve aklına yazacak bir şey gelmeyenlere böyle
bir tavsiye vardı.

Bugün de yürüdüm. Kafamın içi çorba gibi. 10 saatte bir 300 kelime yazmaya
çalışıyorum. (Böyle tuhaf düzenlerim vardır.)

--------------

*Kitap* bende saygı uyandırmıyor artık. En büyük yazarların kitap yazmadığını
farkettim. Yazmaya çalışmadıklarını.

Bir hamallık tarafı var yazarlığın. Bunu göze alıyorum, hayatımda daha büyük
hamallıklar da var. Göze alamadığım şu: Kendimi öyle bir kalıpla sunmak
yalancılık gibi geliyor. İnsan yazıyı kendinin bir parçası gibi görebilir veya
onu ürünü haline getirebilir. Ben birinci taraftayım.  Birinin çıkarıp böbreğini
satması ne kadar anlamlıysa, yazıları satmak da o kadar anlamlı geliyor.

Buna mukabil, söylediklerimi *ücretsiz* sunduğum için insanların daha az ciddiye
aldığını düşünüyorum. Para verdikleri şeye daha çok değer veriyorlar. Saçma
sapan kitapların varlığının sebebi bu. Üzerine *Coca Cola* yazınca, insanların
şekerli siyah sıvıdan aldığı tat değişiyor.  Üzerine *kitap* yazınca, o yazıları
kitapmış gibi okuyorlar. Daha bir *saygın* oluyor.

Bunu reddetmenin ne kadar anlamlı olduğunu sorduğum oluyor. İnsanlara ve yazıya
iyilik etmiş olmuyorum belki. Önlerine çıkıp, bakın, böyle böyle kitaplarım var
demek belki sadece kendim için değil, onlar için de iyidir.

Velakin yazdığınız konular, tam bu insanların *iyiliği* ile ilgili olunca, devam
edemiyorsunuz bu minvalde (yayıncı için iyiyse, benim için iyiyse, okur için de
iyidir diye) bahane üretmeye. Büyük laflar etmenin böyle zararları var. Büyük
lafları küçük etiketli kitapların içinde etmemek lazım. Ya susacaksın, ya
bırakacaksın kim ne kadar anlıyorsa anlayacak.

Üzerindeki etiketin bir yazıya bir ölçüde saygınlık kazandırdığı doğru, ancak
tam da o etiketin yarattığı düzene dair eleştiriyi imkansız hale
getirerek. Sistemin parçasıysa, sisteme dair eleştirilerin de onun bir
parçasıdır.

--------------

Son zamanlarda bir yazı hayatının, hayatını da yazıyla kazanmanın veyahut meslek
olarak yazarlığı benimsemenin belki yapmaya çalıştığım diğer işlerden daha kolay
olduğunu farkettim. Adam günde 3000 kelimeye *çok iyi, çok muhteşem*
diyor. Başka iş yapmayacak, günde 10 km yürüyecek ve okumak istediklerimi
okuyacak, yazmak istediklerimi yazacaksam, günde 3000 kelime yazabilirmişim gibi
geliyor.

Günlük 3000 değil, günlük 1000 kelime olsa, üç ayda bir kitap biter.

Tabii düşüncenin bir merkez etrafında, bir konu etrafında 100 gün süreyle
dönmesi lazım. Bu da zor. Kafamın o gün neye takılacağını önceden
bilmiyorum. Metodik bir ürün gibi, başından sonuna üretilmiş yazılar değil
bunlar. Hegel-vari bir *bütün fikir* peşinde olmadığım, daha doğrusu böyle
bütünlüklerin sonunda *soyut kurgu* haline geldiğini düşündüğüm için zaten derin
gibi görünen sığ saçmalıklar üretmemeye çalışıyorum.

Soyutluğun kendine has bir eğlencesi var, tartışmak, konuşmak, konuya
yaklaşmak, genellemek, açmak, incelemek, analojiler geliştirmek,
karşılaştırmak, çelişki aramak, delil aramak gibi işlerin hepsi zihnen
eğlendirici, sevenlerinin oyun gibi gördüğü faaliyetler. Ancak bunların
*hakikate*, somut bir takım hikayelerden, masallardan, haikulardan neden
daha yakın olduğu sorusu muallakta. Bunları konuşurken, her zaman
soyuttan konuşmak zorundasınız. Burada da genelliyor ve o oyunu oynamaya
devam ediyorum mesela. Bunun yerine ufak bir masal, Basho'nun meşhur
kurbağalı haikusuna benzeyen bir üç cümlelik bir masal daha uygun
olabilirdi.

Ancak somutluğun arızası da şurada: Onun ne anlama geldiğini, belki yine
soyut olarak, anlatmak gerekiyor. Belli bir ekol, simge dili, anlayıış,
hayata bakışın o hikayelerle beraber öğretilmesi gerek. *Burada şunu
demek istemiş.* Basho'nun şiirini olduğu gibi anlamak veya Kur'an-ı
Kerim'in kıssalarının sadece kıssa olduğunu düşünmek, Yusuf'un kuyuya
düşmesini mesela Yunus'un balığın karnına girmesi ve Peygamber
aleyhisselamın vahyi bir mağarada almasıyla mukayese etmeye çalışmamak
lazım.

/Hikmet/ bu ise, yani somuttan soyutluklar üretmekse, hikmetin neticesi
de tamamen soyut, dünyadan uzak bir takım felsefeler geliştirmek olur.
*İdealizm* gibi, veyahut Hristiyanların *yeryüzüne düşme* anlayıışı
gibi, dünyanın kıymetsizliğini bir felsefe haline getirmek ve gerçekte
sadece kelimelerden üretilmiş daha da değersiz ve sathi bir dünya
üretmek olur. Kıssayı kıssa olarak anlayabilmek, çocuk gibi şaşırabilmek
de önemli. Hayret belki budur.

Bunları düşündükçe, belki diyorum, sadece roman yazmalıyım. Ancak
yoruculuğunu göze alamıyorum. Sahnelerin birbine bağlanması ve okurun
anlamasını bekleyecek bir roman çok yorucu görünüyor. Kafamın içindeki
resimleri olduğu gibi anlatsam ve olsa bir roman, Tilki Günlüğü gibi,
onun kadar günce havasında değil veya bir fikir mesaisi şeklinde değil.

    **Sahne bir** Adam ölüm döşeğinde, elinde bir paket tutmaktadır.
    öldükten sonra çocukları bu paketi açarlar ve içinden birkaç parça
    lokum çıkar. Paketin üstündeki tarihe bakıp, lokumların yirmi yıllık
    olduğunu görür ve babalarının neden bu kadar eski bir yiyeceği
    sakladığını sorarlar. Çocukların en büyüğü ağlamaktadır.

    \*Sahne iki\* Adam kapıyı çalar, elinde bir paket vardır ve
    çocukları paketin ne olduğunu sorarlar, adam cevap vermez: Sürpriz
    der. Çocukların en büyüğü paketi adamın elinden kapar ve dışarı
    kaçar. Babası çocuğun peşinden koşar. Yetişemez.

    \*Sahne üç\* İki çocuk bir duvarın kenarında bir şeyler yemektedir.
    Yanlarına yaklaşan adamı gördüklerinde korkup duvara çıkarlar. Adam
    bağırarak onlara koşmaya başlar. Çocuklardan biri dengesini
    kaybedip, duvarın diğer tarafındaki uçuruma yuvarlanır. Yedikleri
    duvarın üstünde kalmıştır.

Bunun gibi, sadece sahneler. Aradaki bağlantıları işaret etmeye
çalışmadan, hatta isimleri bile vermeden, sadece on saniyelik video
klipler gibi, belki daha kısa, belki sadece fotoğraflar gibi yazmak
istiyorum. Bir sahneyi anlat, sonra dön başkasını anlat. Çünkü bunların
arasında bağlantı kurmaya çaılışmak, onların ne olduğunu, zamanın
hakışını resmetmeye çalışmak, hem yazar için hamallık, hem okur için laf
salatası.

Laf salatası da bir romanın vazgeçilmez tarafı, çünkü sayfa sayısına
göre etiket basılıyor üzerine.

