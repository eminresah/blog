---
title: "Virgül 10 Temmuz"
date: 2019-07-10 22:20:08
dp: 14605
featured_image: "/images/header-139.jpg"
images: ["/images/header-139.jpg"]
published: true
tags: []
---



Yakarışlarından anladığım kadarıyla ey dost, özlüyorsun.

İktidarlarının gölgesinde saçmalamak için bize alan bırakan sevgili güçlüler.
Hangi kelimelerin bizimle beraber olacağını nasıl bilebiliriz? Siz kim, hangi
güçle bize müsamaha ediyorsunuz? Size yarın ihanet etmeyeceğimizi nasıl
biliyorsunuz?

Üstüne üstlük, sevgili çağrışmalı beynim, ne demek istediğimden emin olmasam da,
burada, işte bu gibi rahatlık veren yerlerde, sizinle bir olmak zorundayım. Bana
açıkça isyan et diyorsunuz ama ben isyan edemem. Güçsüzüm. Ruhum da güçsüz.
Sizin verdiğiniz, ürettiğiniz yalanların benim için ne demek olduğu konusunda
bir fikriniz yok, bunlara nasıl muhtaç olduğumu bilmiyorsunuz. Benim sizin bana
doğruyu söylemenize değil, söylediklerinizin doğru olduğuna inanmaya ihtiyacım
var. O sebeple, sevgili alimler, biriniz bir şey, diğeriniz başka bir şey
söylediğinde, doğru söyleyen biriniz de olsa, ben ikinizden de şüpheye
düşüyorum.

Çünkü nasıl olur, *bedihi* bir bilgi, nasıl bu kadar kolay yamultulabilir,
yanıltılabilir, nasıl kelimelerden geçerken bu kadar süzülebilir? Kavgadan daha
kötüsü kazananı olmayan bir kavga, bunu biliyorum, siz de biliyor olmalısınız,
belki de bilmiyorsunuz ama belki de bildiğiniz için, bize gösteri olsun diye,
insanlar kavgayı seyretmeyi, doğruya uymaktan daha çok sevdiği için böyle
yapıyorsunuz: Bilemiyorum. Ben bilgisiz, cahil bir adamım sevgili alimler, bana
yol göstereniniz de yok.

Bir de şu tabii, dünyada neden bu kadar farklı fikir var? Neden en basit
konularda bile insanlar bu kadar konuşma ihtiyacı içinde? Neden birinin ak
dediğine, diğeri yeşil, diğeri sarı, diğeri mavi demek zorunda? Zorundalık değil
belki ama *farklı olma ihtiyacı* nereden kaynaklanıyor?

Şu 40 yılda *sözün* maksadının aslında *hakikat* veya *gerçek* olmadığını
anladım ben sadece. Bana hakikate susarak öğreten insanlara ihtiyaç duyduğumu. O
sebeple hakikat hakkında bitmeyen dedikodular yapmak yerine, susuyorum ve belki
*varsa öyle bir hakikat* gelip beni bulur diye aynı yerde oturup bekliyorum.

