---
title: "Yevmiye 13030"
date: 2015-03-26 22:20:48 +0200
dp: 13030
draft: true
tags: []
---

Sanırım twitter haftada kaç *takipçi* kazanıp/kaybettiğimi
yolluyor. Başka bir servis de olabilir.

Ortalama her yazıda bir takipçi kaybedip, beş yazıda bir takipçi
kazanıyorum. Yaklaşık dörtyüz yazı sonra sıfır takipçiye
ulaşacağım. Havuz problemi gibi.

-----

Twitter'ı RSS kullanmayı bilmeyen/istemeyenler için
tutmaktayım. (Gerçi `4cumle`_ de orada çıkıyor ama onun da RSS'i var.)
Bir ara buraya eposta yoluyla abonelik imkanı getirmiştim. Pek
kullanan olmadı. Epostayla okumak isteyen olursa
iletisim@eminresah.com 'a bir posta gönderirse deneyebiliriz.

*Twitter'ı terkedeceğim ama yazıları oradan okuyorum* diyenlere tabi
 bu.

-----

Peter Watson'ın 20. yüzyılın entelektüel tarihini anlattığı *The
Modern Mind* isimli kitabını okumaya başladım. Bunun yanında Lawrence
Freedman'ın *Strategy* kitabı ve Diyanet Vakfı'nın İslam
Ansiklopedisi'ni de okuyorum. Bunların yanında ufak tefek kitaplar da
okuyorum. İslam Ansiklopedisi'nin bir cildi 25 saat civarında
sürü(nü)yor, diğerleri de 1000 sayfadan büyük kitaplar. İslam
Ansiklopedisi'nin 30 küsur cildinin hepsini okumam yaklaşık 850-900
saat kadar alır. Bu *hezarruz* ancak biter.

Ne öğrendin diyorsan, Harun Reşid'in kızkardeşi Abbase'nin kaç defa
evlendiğini öğrendim mesela. Abbasi sanatında insan ve hayvan figürü
kullanıldığını öğrendim. Abbadîlik isimli bir Mu'tezile mezhebi
olduğunu, peygamberliğin kesbî olduğuna inandığını öğrendim. Kavalalı
Mehmet Ali Paşa'nın torunlarında pek çok Abbas Hilmi'nin bulunduğunu
öğrendim. Peygamberimizin amcası Abbas b. Abdülmuttalib'in bir
istihbaratçı gibi hareket ettiğini öğrendim ve Şiilerin *takiyye*
fikrine delil olarak Hz. Yusuf ve Hz. Hasan'la beraber, Hz. Abbas'ın
Mekke devrindeki tutumunu da delil gösterebileceğini düşündüm.

Abbasiler maddesi henüz bitmedi. Okudukça sizi de aydınlatırım. 

-----

*Ansiklopedi okunmaz, araştırılır* demişti bir Türkçe öğretmeni. Yirmi
senedir ne demek istediğini anlamaya çalışıyorum. Araştırma bildiğim
kadarıyla nesne olarak *konu* alan bir fiildir, yani, *Taş Devrini
araştırıyorum* dersin, *Ansiklopedi araştırıyorum* diyorsan, alacak
ansiklopedi fiyatlarına baktığın anlamına gelir.

Öğretmen namıyla maruf çok ilginç insanlar gördüm. Yakayı ucuz
kurtarmışım.

Ona inat ansiklopedi okumaya başladım. Okuyorum işte, var mı
diyeceğin? 

-----

Uzun kitapların, eğer güzel yazılmışlarsa, bittiğindeki hissini
seviyorum. Bir başarı. Pek anlamlı bir başarı değil. *Ne öğrendin?*
Pek bir şey öğrenmedim. Orada durup, gözlerimi kelimelerin üstünde
gezdirdim ve bunu saatlerce, belki yirmi saat, belki otuz saat yaptım.

Ama sonunda bitti. Necip Mahfuz'un Kahire Üçlemesi'nden en çok
bittiğindeki hissi hatırlıyorum. Ama güzel romandı. Adamları yolda
görsem tanırım. 

.. _4cumle: http://4cumle.org 

