---
title: Virgül 1 Eylül 
author: Emin Reşah
date:  2020-09-01 00:39:44+0300
expiryDate:
dp: 15023
featured_image: /images/header-09.jpg
---


*Sevgi geçer akçe olmaktan çıktı* diyorlar. *İnsanların hayatı hep zorunluluk.* Duvarlar örülmüş ve
bu duvarların arasında varsa, bir iki yeşil dal, sevgi ondan ibaret. 

Bir yandan da şu: *Sevgi* kelimesi pek çok duyguyu örten büyük bir battaniye, bir çiçeğe duyulanla,
karşı cinsten birine duyulan, bir çocuğa duyulanla, bir hayvana duyulan aynı değil. Belki insanların
bazısı renk körlüğü gibi sevginin renklerini de birbirine karıştırdığından *sapıtıyor.* Belki
sevdikçe farklı tonlarını daha iyi anlayabiliyoruz. Eski dillerde yeşil ve mavinin aynı kelimeyle
(göğ!) ifade edildiği gibi *sevgi* dedikçe de bütün bir duygu skalasından bahsediyoruz. 

Bahsettiğim *falanca dilde sevginin yetmiş farklı ifadesi var* tarzında etimolojik çöpçatanlık
değil. Bildiğim kadarıyla hiçbir dilde kadının erkeğe duyduğu sevgiyle, erkeğin kadına duyduğu
sevginin kelimesi farklı değil ama düşünüp hissedenler için bu ikisi birbirinden farklı duygular.
Farklı olduğu için sevgi ifadeleri edebiyatın takriben yüzde seksenini teşkil ediyor. *Mavi gecenin
ayı sevdiği gibi* veya *sarmaşığın duvarı sevdiği gibi* veya *tırtılın ağaç dalını sevdiği gibi*
sevmek farklı hep. 

Hayatım boyunca mecburiyet duvarları arasındaki ufak sevgi bahçeleri üretmeye çalıştım. Yine de en
büyük ithamı *sevseydin böyle yapmazdın* diye aldım sevdiklerimden. Mecburiyet duvarlarını yıkıp,
genişletmeye çalışmak yerine benim bahçemin ufaklığını ve kendileri için yeterince güzel çiçekler
üretmediğini söylediler. Buna alıştım. Yine de meselenin her defasında buraya dayanması, beni
*sevginin* bir değiş tokuş aracı olmadığı düşüncesine getirdi. *Sevgiyi* bir *değer birimi* olarak
kullanmaya çalışmayı abes buluyorum. 

Arada sırada yaptığım bir *çalışma* vardır. Caddede yürürken gördüğüm (tanımadık) insanların mutlu
olmasını/affedilmesini/cennete gitmesini gerçekten isteyip isteyemediğime bakarım. Bunda şimdiye
kadar hiç sorun yaşamadım. Bu insanları sevebildiğimi de biliyorum. Kalbim o kadar kurumuş değil.
Bununla beraber bu insanlardan biri gelip para istese vermeyeceğimi de biliyorum. Bana biri *sevsen
para verirdin* dese gülerim, çünkü *sevgi böyle bir şey değil.*

Sevginin karşılığı sevgi, paranın karşılığı para, soyutluğun karşılığı soyutluk, somutluğun
karşılığı somutluk, davranışın karşılığı davranış, sorumluluğun karşılığı sorumluluk. Biri sevgi
verip sorumluluk almaya çalışıyorsa mesela, orada *bu ticaret uzun süre yürümez* diyorum. 

*Sevginin karşılığı sevgi* bile eğer sevgilerin rengi, tonu, kokusu benzer değilse yürümüyor. Birini
semadaki tek yıldız gibi seviyorsun, o seni derin bir ırmağa kapılmak gibi seviyor. Bunları değiş
tokuş edemiyorsun, sonra *sevseydi* diyorsun, *sevseydi* diyor, mecburiyet duvarları arasında
bahçeler kuruyup gidiyor. 


