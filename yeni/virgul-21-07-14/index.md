---
title: Virgül 14 Temmuz
author: Emin Reşah
date: 2021-07-14 21:13:37 +0300
draft: false
featured_image: /images/header-64.jpg
tags:
    - açlık
    - mutluluk
    - hayat
    - zorluk
categories:
    - Virgül
---

Günlük açlığımı iki günlük açlığa çevirdim. 36 saat bekleyip yiyeceğim. *Keşiş
orucu* diyorlarmış. En son dün 17:20 gibi yedim. Biraz başım ağrıyor. Keşiş baş
ağrısı. 

*Zayıflamak için kendine bu kadar yüklenme* diyorlar. *Zayıflamak için değil*
diyorum. Kendimi maruz bıraktığım zorlukların bir *tadı* var. Dışarıdan izahı
zor, insanların çoğunun anlamadığı ve *normal* olmayan bir tadı. 

*Zorluklar sizi güçlendirir.* Ne için güçleneceksin? Güçlenmiş olmak için.
Gittiğim bir yer yok, *güçlenip* de dağlar aşmayacağım. Ömrümün uzaması veya
kısalması o derece dert değil. *Annemden uzun yaşadığım* sürece ömrüm konusunda
bir şikayetim olmaz. 

O halde bu eziyete ne gerek var?

Yaşadığımı aştığım zorluktan, sabrettiğimden, dayandığımdan anlıyorum. İnsanın
kendini geliştirmesi ne için? Yaptığım işi neden iyi yapmak istiyorum? Neden
saniyelerimin hesabını yapıyorum? Sonunda hepsi yok olup gidecek bu yazıları
neden yazıyorum? Neden *daha iyisi* diye bir amaç var hayatımda, daha güçlü,
daha mutlu, daha sağlıklı? 

Bunların *anlaşılabilir* izahını yapmıyorum çünkü insanın içinde bu *ışık*
yoksa, hayata karşı *kılıcını bileme* arzusu yoksa, dışarıdan bir şeyler
anlatarak ona bunu veremiyorsunuz. İnsanların çoğunun *sabah 9-akşam 5*
yaşamaya alıştığını görüyorum. Mantıklı olanın da bu olduğunu düşünüyorum
dahası, eğer gittiğimiz yer ne yaparsak yapalım aynıysa, neden hayatını daha
çok eğlenceyle doldurmayasın?

İçimden bir *ses*, neden daha fazla eğlence arıyorsun, hayatın zaten eğlence
dolu demese, benim de yapacağım bu olurdu. Eğlenceyi hayatın kendisinde,
işimde, ürettiğimde, yazdığım yazıda, programda, sabrettiğim açlıkta, tuttuğum
nefeste daha çok bulabildiğimi farkettim. O sebeple olacak nadiren bir şeyler
seyrediyor ve *anlatacak kadar eğlenceli* nadiren bir şeyler yapıyorum. Yine de
*herkesten* mutluyum ve bana *kendine aşırı yeterlisin* diyolar. Bu da böyle
bir *paradoks.*
