---
title: "Yevmiye 26/12 23:00"
date: 2017-12-26 23:09:46
dp: 14044
featured_image: "/images/header-98.jpg"
images: ["/images/header-98.jpg"]
published: true
tags: []
---



Büyük laflar edebilmenin birinci şartı, herhalde küçük de dahil herhangi somut
bir iş ortaya koymamış olmak. Neden bu kadar mütevazı olduğumu soranlara cevap:
Çünkü ben bir programcıyım. Yaptığım programdaki bir hatayı günlerce arayıp, çok
ufak, aptalca bir satırdan kaynaklandığını görürüm. Bu bana aklımın ve
dikkatimin yetersizliğini sık sık hatırlatır. Onun için burada *aklımla caka
satmak* en başta kendimi rahatsız ediyor.

*Programcıyım* dediğimde bile, bunun *tevazu* olduğunu düşünüyorlar. Çünkü,
malum, memlekette böyle bir hiyerarşi olduğuna inanırlar: *Yüksek* Bilgisayar
Mühendisi, Normal Bilgisayar Mühendisi, Programcı... Ben de bu titrlerden
bazılarına sahibim ama pirimiz Dijkstra'nın tabiriyle *yaptığımız asıl iş
makineleri programlamak* ve bunun için de *programcıyım*. 

#### 2

Yılbaşlarını oyun indirimlerinden dolayı seviyorum. Günde yarım saat kadar oyun
oynayabilsem, daha *çekilebilir* bir insana dönüşüyorum. Film/video seyretmek
fazla *pasif,* okumak da her zaman keyif vermiyor. Telefondan oynanan oyunlar da
benim *yaşım* için uygun değil, 92'de *Prince of Persia* veya *Civilization*
oynayarak *kariyerine* başlamış biri için telefon oyunlarının çoğu sıkıcı.

Oyun kültürüm iyidir aslında, burada daha fazla oyun ve müzikten mi bahsetsem?
Böyle mıymıymıy felsefe, din, bilmemne... Bir yerden sonra *bu adam çoktan
ölmüş* deyip gidiyordur okumaya başlayan da.

#### 3

Habere göre Pentagon'un bir UFO araştırma programı varmış ve bunu 2017'ye kadar
yöneten kişi, UFO'ların varlığının *makul şüpheye yer bırakmayacak ölçüde* doğru
olduğunu söylemiş.

Geyik oranı fazla geldiği için dinlemeyi bıraktığım [Açık
Bilimciler](http://www.acikbilim.com/) bu hafta bu konuyu işlese de, adamın
gösterdiği videoların sahte olma ihtimali üzerinde dursalar.

Şimdi soru şu: Bu videolar sahte değilse ve UFO'lar gerçekten varsa, buraya
nasıl geldiler, neden geldiler, vs? Bunların cevabını vermek için gidip onlarla
röportaj yapmış olmam gerek ama *dünya algımda* bir yere tekabül etmesi lazım.
Dünya görüşümü önüme gelen her videoda yeniden sorgulamak yerine, bir şekilde
bir cevap bulmam gerek.

Bu cevap da şu olur: Günümüz teknolojisi, diyelim String Teorisi gibi bazı
iddialarda yer alan 3'ten fazla mekan boyutunu kullanmayı veya gravitasyonun
yapısını kullanarak ışık hızını aşabilmeyi bilmiyor. Belki bu uzaylılar, uzaydan
değil de, 3 boyutlu dünyamızın üzerinde bulunduğu başka boyutlardan geliyordur.
Balonun üstünde gezen karıncanın düz gittiğini sandığı halde aynı yerde dönüp
durması gibi, biz de kainatı çok büyük sanırken, belki henüz bilmediğimiz
şekilde küçüktür.

Belki sair *paranormal* meseleler de bununla ilgilidir. 

Mamafih bu *konuşulabilir* olanda, insan sınırlarına bağlı kalmak gerektiği
ilkesini inkar etmeye bir bahane değil. İnsan sınırları, algısı, bilimi ve aklı
belli ve insanların hangi konularda ittifak edebileceği de aşağı yukarı
biliniyor. UFO'ların menşei veya teknolojileri, bunlar kendilerini ifşa etmeden,
bir spekülasyondan öteye gitmez ve *konuşulabilir dünyanın* temellerini
çatırdatmaya yetmez.

Ha, ama *konuşulabilir* sıkıcıdır, üzerinde ittifak edilenler azdır ve insanlar
bu sıkıcı dünyanın dışında kendilerine eğlence arıyorlardır. Evet, zaten asıl
derdimiz, meselemiz bu sıkıcılık. İnsanlar dünyadan neden sıkılıyor ve bu
sıkıcılığı *konuşulabilir* olanı yerinde bırakarak nasıl aşabiliriz?

#### 4

Freakonomics'in tekrar yayınlanan [bir bölümünde](https://t.co/ZaUDyC7tAK),
diyaliz hastalarının yaşayan insanlardan böbrek almasının, nasıl bir *pazarla*
mümkün olduğunu konuştular. Bu *pazar* içine parayı dahil etmedikleri bir pazar
olduğu (olması gerektiği) için, diyelim benim bir yakınım böbrek hastasıysa, ben
uyan herhangi bir hastaya bağışlıyorum ve benim yakınım da böbrek bekleyenler
listesinde üst sıraya yükselmiş oluyor... Bunun gibi bir mekanizma önermiş,
Nobelli iktisatçı Al Roth.

Bu konunun *parasız* çözülmesinin yine de zor olduğu kanaatindeyim. Bu ısrarın
sebebini de anlıyorum, bununla beraber, diyelim, diğer organlarım daha az
çalışmak zorunda kalarak, daha rahat yaşayacaksa, bir böbreğimi yaşarken
bağışlamak bence o kadar da *ahlaksız* bir durum değil. Bunun *kapitalist*
pazarda, bir alışverişe dönüşmesi ahlaksız, ancak bağış yapanın (emeklilik gibi)
devamlı bir gelir sahibi olması o kadar kötü durmuyor.

Ben vatandaşlık geliri veya temel gelir taraftarı biriyim. Mesela senede 1,5
trilyon liraya malolacak bir bütçeyle, vatandaşların asgari ücret seviyesinde
bir geliri olması gerektiğini düşünürüm. (Şu an gerçekçi değil, 2018 toplam
devlet bütçesi bunun yarısı.) Böyle bir gelirin olduğu yerde, organ bağışı yapan
kişiye, hayatı boyunca vatandaşlık gelirinin üç katını, beş katını vermeyi
düşünebilirsiniz. Bu durumda, *pazar modellemesi* de daha basit olacaktır.


