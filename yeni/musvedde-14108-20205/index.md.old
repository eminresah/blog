Title: Müsvedde 18.02.28 22:30
Author: Emin Reşah
Date:  2018-02-28 22:36:19
Dp: 14108
Status: published
Image: /img/header-53.jpg

Anne tarafından atalarım 19. yüzyılın ortasında Türkiye'ye göçmüşler. Bir köy
bulup yerleşmeleri 30 sene sürmüş.

Baba tarafından akrabalarım son 30 yıldır farklı ülkelerde. 

Kendi neslimde bu ülkede yerleşik kalacağımı düşünüyordum ama artık, kendime
sair *itkiler* bulup, bu ülkeyi de geride bırakmanın daha muhtemel olduğunu
düşünmeye başladım.

Normal şartlar altında yerleşiğim, bu memleketin vatandaşıyım ve kafa olarak da,
his olarak da Türk'üm. Ancak bunun bende önemli bir *karşılığı* yok, kendimi
*sosyal sınıfıma* ve *mesleğime* Türklükten daha bağlı hissediyorum. Beni
bugünlerde buralardan aforoz edebilirler ama artık, ne yaparlarsa.

Ulus devletlerin temellerine itikadım yok. Ben ezelden enternasyonalist biriyim,
sanırım, ulus devletin temeli olan milliyetçiliğimin sadece gelip geçici,
çocuklukta okuduğum romanların, hayallerin etkisiyle büyüyen bir his olduğunu
düşünüyorum.

Vatandaşı olduğum ülkenin *iyi vatandaşı* olmak isterim, *iyi insan* olmak da
bunun parçası. Bununla beraber devlet hiçbir zaman *lazım kötü* mertebesinin
üstünde bir anlamda değil, vazifelerini yaptığı için orada, vazifesini yapmadığı
zaman iyileştirilmesi gereken bir cihaz. Devletten kaynaklanan *kötülük* de
mümkün mertebe sınırlanmış olmalı bu sebeple. 

O sebeple Türklük, İslam veyahut nereden gelirse gelsin, devletin kutsallığına
inanmıyorum. Devlet bir cihazdır, vazifesi de adaleti ve insanların yaşamak
istedikleri hayatı yaşamalarını sağlamaktır. İster istemez bir organizmaya
dönüşür, insan toplulukları hep böyledir, devlet de böyledir ve her organizma
gibi kendini koruma refleksleri gelişir. *İnsanların yaşamak istedikleri hayat*
da bu sebeple, bu organizmanın amaçları, refleksleri ve gelecek hülyalarıyla
belirlenir. Yine de devlet *tamamen yalıtılmış* bir organizma değildir,
insanların *yaşamak istedikleri hayatı* da belirleme imkanı sınırlıdır.
Propaganda/medya vasıtasıyla bir ölçüde başarılı olabilir ama genel trendlere
karşı gelmesi zordur ve organizmanın uzun vadeli becerilerini kısıtlar.

Kısacası her ne kadar Türk devletinden ve Türklükten özel bir şikayetim olmasa
da, kendimi *göçmeye* hazırlamam gerektiğini düşünüyorum. Normal şartlar
altında, ezeli tembelliğim buna izin vermezdi ama *eyvallah etmek* istemediğim
bir muhterisin de yardımıyla başarabilirim bence.



