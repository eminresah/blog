Title: Virgül 23 Nisan 
Author: Emin Reşah
Date:  2019-04-23 21:48:16
Dp: 14527
Status: published
Image: /img/header-92.jpg

Çocuklarımız bizim inandıklarımıza, inandığımız şekliyle inanmaya devam edecek
mi?

*Çocuklarımız* derken, sadece *biyolojik* olandan bahsetmiyorum, zihnine bir
şekilde etki etme imkanımız olan bütün çocuklardan. Belki, bir ihtimal, kendi
biyolojik çocuklarımızı kendi dünyamıza sınırlama imkanımız var ama o da çok
zor, o bile çok zor.

Onlar bizim dünyamızda yaşamayacak, bizim kavgalarımız, fay hatlarımız, *olmazsa
olmazlarımız* umurlarında olmayacak, başka dertleri olacak. Bizim için dert
olmayan dertler belki, Instagram'daki paylaşımı yeterince *layk* almadığı için
üzülen birinin dünyasındaki *dert* kavramı, benimkiyle aynı değil, herhalde.
Çünkü bir insanın Instagram kullanıyor olması bile bana *yeterince mutlu* olması
için yeterli geliyor.

Kavgaları böyle tasnif etmek lazım belki: Kalıcı kavgalar ve geçici kavgalar.
*Bu kavga kaç nesil daha yaşar?* veya *bu kavganın yarı ömrü nedir?* Bugün kan
dökülen konuların ve insanların birbirini öldürmekten çekinmediği meselelerin
dahi ömrünün bir nensilden fazla olmadığını görüyorum. *Kürtlerin bağımsızlığı*
mesela, kaç nesil daha bir sorun olacak? 2011 doğumlu oğlumun akranlarının
çoğunun benim kadar *ayrılıkçı Türk* olacağını düşünüyorum. Bugün için telaffuz
edilmesi zor dahi olsa.

Veyahut *dindarlık* konusu, onlar için ne kadar önemli bir kriter olacak?
Danimarka'da ne kadar *dindar* varsa, üç nesil sonra bizde de benzer oranlara
ulaşacak gibi duruyor. Ülkenin sınıflaşmasında din önemli bir etken olduğu için,
şimdiye kadar *sınıf bilincinin* yansıması böyle oldu. *Sınıf kavgası* din
üzerinden yürüdü ve hala öyle devam ediyor, peki artık *tesettür modası* gibi
bir kavramın *doğal karşılandığı* bir yerde, dindarlık hala bizim *bugün
anladığımız dindarlık* mı olacak? Sınıf kavgası hala *cephane* üretecek mi?
Yoksa *fakir dindarlar* kendilerini *zengin dindarlardan* çok, *fakir
sekülerlere* mi yakın bulacak?

Batı'ya baktığımızda geleceğimizi görüyorum. Bu hoşuma gitmiyor, tabii ki, çünkü
sefih ve *decadent* bir Batı bu, insanların *varlık şuurundan* uzak olduğu bir
Batı. Sonra dönüp, iki nesil sonra bu toprakların da böyle olacağını, aynı
*hayatı* torunlarımın da yaşayacağını düşünüyorum.

Onların *ileri* bizim *geri* olmamız değil konu, bizim *daha başka* bir hayat
yaşayacak kadar güçlü olmayışımız. Onların bize sunduğu hayatın, kalitesiz bir
kopyasından başkasına gücümüzün yetmeyişi. Zihnimiz mağlupların zihni, *madde
planında zafer, mana planında hezimet* diyor Kurtuluş Savaşı için, biz de
zihinlerimizde mağlup olduk ve başka bir *kader* sahibi olmamız zor görünüyor.

Onun için *Batı'nın hastalıkları, bizi de ilgilendiriyor.* Onların izini takip
edip, düştükleri çukurlara düşüyoruz, biz düşmesek de çocuklarımız düşecek. O
halde söylediklerimizin biraz daha kalıcı olması için, *Batı'ya da çare olmalı*
değil mi?
