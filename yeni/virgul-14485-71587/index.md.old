Title: Virgül 13 Mart 
Author: Emin Reşah
Date:  2019-03-13 12:52:24
Dp: 14485
Status: published
Image: /img/header-125.jpg

Plasebolar hakkında *Suggestible You* isimli bir kitap ve bir
[yazı][nytimesplacebo] okudum. Vücudun kendi kendini iyileştirme potansiyeli
hakkında araştırmalar artıyor. *Kendi kendini iyileştirme* mümkünse, *kendi
kendini hasta etme* de mümkün, herhalde. Nocebo deniyor buna ve gördüğüm
kadarıyla plasebodan daha etkili bir mekanizma.

Beş yaşındaki kızımı iki haftada bir alırken, genelde hasta buluyorum. Ertesi
gün bırakırken de daha iyi bırakıyorum. O arada kendisine ne kadar sağlıklı
olduğunu, bünyesinin çok sağlam olduğunu, dondurma yese bile boğazının
ağrımayacağını anlatıyorum. Annesi, Türk annelerinin çoğu gibi, dondurmayı, hele
kışın yemesini *yasaklamış.* Bir çocuk dondurma yemek istediğinde *hasta
olursun* derseniz, dondurma yediğinde (artık suçluluk mu, annesini haklı çıkarma
mı, ilgi çekmeye çalışma mı, nasıl oluyorsa) o çocuk gerçekten hasta oluyor.
Dondurmanın nocebo etkisi, *dondurmasından* daha etkili.

(Biz kızım geldikçe, bulursak dondurma yiyoruz tabii, dondurmanın boğazındaki
mikropları öldüreceği ve daha iyi olacağı gibi *başka hikayeler* anlatıyorum.
Boğazından geçerken mikrop öldürecek kadar da soğuk değil aslında ama en azından
nocebo etkisini azaltır. Geçen sene her gün çocukları okuldan alıp, bırakırken
*çocuklara dondurma alırsan, uzaklaştırma alırım haa* dediği için *aman,
çocuklar, dondurma aldığımızı söylemeyin* diyordum, sonradan o uzaklaştırmayı
alıp, bana bir zararı, ona bir faydası olmadığını gördüğü için artık gizlemeye
de gerek kalmadı.)

Her hastalığın *psikolojik* olduğunu düşünecek kadar *psikolojik* değilim ama
*hastalanma* fiilinde önemli bir psikolojik taraf olduğunu da kabul etmek lazım.
İnsanların ilgi ihtiyacı, çoğu hastalığın vereceği zarardan fazla mesela, eğer
ilgi ihtiyacını sağlıklı şekilde karşılamazsanız, hasta olarak bu ihtiyacını
karşılıyor. Belki bağışıklık sistemi *ilgi* ile bağlantılı, belki kimse ilgi
duymasa da kendine ilgi gösterdiğin meditasyon gibi, Yoga gibi, Qigong gibi
faaliyetlerin iyi gelmesinin bir sebebi de bu.


[nytimesplacebo]: https://www.nytimes.com/2018/11/07/magazine/placebo-effect-medicine.html
