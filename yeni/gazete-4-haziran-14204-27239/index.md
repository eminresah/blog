---
title: "Gazete 4 Haziran 2018"
date: 2018-06-05 00:30:34
expiryDate: 2019-06-05 00:30:34
dp: 14204
featured_image: "/images/header-72.jpg"
images: ["/images/header-72.jpg"]
published: true
tags: []
---



Markdown'da yazıp, PDF, epub gibi sair formatlara çevirmek için [Typora](https://typora.io/) isimli bir editör buldum. 

------

Tam *şirket için ürettiğim yazılımları GitHub'a aktarayım da artık özgür yazılımcı olayım* dediğim gün, GitHub'ı Microsoft 7.5 Milyar dolara aldı. Fiyata tekrar baktım, evet, 7500 M$. 

GitHub yazılımcılar dışında pek kimseye hitap etmez, versiyon takip ve ortak yazılım geliştirme platformu. Microsoft'un ontolojik zıddı gibi bir şey, ayrıca para kazanması zor bir iş modeli vardı ve zarar ediyordu. Ayrıca son yıllarda *o eski halinden eser yok* gibi dursa da, Microsoft ismi benim neslimde ürpertiye yol açıyor. O sebeple eskisi kadar popüler de olmayacaktır. Ben mesela muhtemelen bir alternatif bulacağım. 

Zenginin alışverişi fakirin çenesini böyle yoruyor. 

---------

Bir arkadaş [oyunlaştırma][oyunlastirma] ile ilgili, sınıfta kullanılabilecek
bir program sordu. Oyunlaştırma (gamification) gerçek işleri yapmak için puan ve
*rütbe* vererek, veya bir takım yapay ödüllerle motivasyon sağlamak demek.
Bankaların verdiği puanlar, alışveriş kuponları gibi araçlar, sosyal medyadaki
sanallığın gerçek hayat için kullanılanı.

Ezelden müzmin bir tembel olduğum için geldi sanırım bu soru, adı HabitRPG iken
kullandığım [Habitica](https://habitica.com/static/home) isimli bir uygulama
vardı,
[iOS](https://itunes.apple.com/us/app/habitica-gamified-taskmanager/id994882113?mt=8)
ve
[Android](https://play.google.com/store/apps/details?id=com.habitrpg.android.habitica&hl=en)
için de mevcut. Alışkanlık kazanıp, işlerinizi yaptıkça seviye kazanıyorsunuz.
RPG (Role Playing Game) oynamış olanlara tanıdık şekilde, hayatımızı bir
*karakter geliştirme* oyununa çeviriyor.

Oyunlaştırma giderek her yerde karşıma çıkıyor veya ben çaremi bir şekilde onda
aradığım için daha fazla farkediyorum. Namaz ve meditasyonların süresini takip
etmek için kurduğum [Insight Timer](https://insighttimer.com/) diye program var,
sosyal özellikleri yanında sarı, kırmızı ve yeşil yıldız topladığınız bir
oyunlaştırma tarafı var. Namazları 10 gün kesintisiz kıldığım için bir sarı
yıldız verdi, 5 sarı yıldız 1 kırmızı yıldız, 5 kırmızı yıldız da 1 yeşil
yıldızmış. İnsanların *rütbeleri* var, birinin profiline bakınca ne kadar
*rütbeli* bir meditasyoncu olduğu görülüyor.

Zamanla muhtemelen tüm hayatımız bu gibi sanal rütbelerle dolacak. Subayların
orasına burasına yıldız, apolet, şerit takınca daha iyi savaştıklarını bulan
Napoleon'un *bir avuç şeride Avrupa'yı fethederim* dediği gibi, toplumların
fethi de *bir kilobyte'lık layk'a* bakıyor.

[oyunlastirma]: https://tr.wikipedia.org/wiki/Oyunlaştırma

