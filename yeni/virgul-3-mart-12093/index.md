---
title: "Virgül 3 Mart"
date: 2021-03-03T22:20:30+03:00
draft: true
author: Emin Reşah
dp:  15207
featured_image: /images/header-150.jpg
tags: 
    - kan verme
    - kovid
    - sağlık sistemi
    - bürokrasi
    - iş
    - Üsküdar
    - Beşiktaş
---

Neredeyse bir aydır kan vermek için fırsat arıyorum. Öğleden sonraya kadar
çalışıyorum, _kahvaltı_ 50 gram konserve balıkla saat 2 civarında, saat 4 gibi
işim bitiyor. Sonra dışarı çıkıp yürüyorum. Her yer kapalı olunca ya malzeme
alıp evde yapıyorum, ya dışarıdan alıp geliyorum. Yemek yedikten sonra da çıkıp
Üsküdar veya Şişli'ye gidip kan vermek ve saat 9'a kadar geri dönmek mümkün
olmuyor. Hafta sonları zaten çıkılmıyor. 

Bugün dışarıda yeme imkanı da olunca Beşiktaş'a yürüyüp, karşıya geçeyim dedim.
HES kodunu İstanbulkart'a tanıtmak gerekiyormuş. Aylardır _aşağıya_ inmiyordum.
Sanırım bu yıl ilk defa motorla karşıya geçtim.

Kızılay'ın kan merkezine ulaştığımda yedi buçuğu on dakika geçiyordu. *Yedi
buçuğa kadar açığız* dedi oradaki görevli. İçeridekileri bekliyorlarmış. Geri
döndük.

Artık kimin nasibiyse, belki haftaya tekrar denerim. Erken çıkabilirsem tabii.

Hayat rutinim oturmuş gibi hissediyorum. [Aradığım](../virgul-29-aralik--8408/)
20 saatlik işi buldum. Haftada 40 saat çalışmamı istiyorlar ama *o kadar zamanım
yok* dedim. 30 saate tav olacak gibiyiz. Zaten yaptığım iş _yazı çizi_ işi
olduğu için 40 saat bilfiil çalışmak zor. Kafam götürmeyip, iki ay sonra
bırakmak daha kötü olur. 

Akşamları çıkıp bir yerde oturup gelen geçeni seyretmek _imkanı_ olsa iyi
olurdu. Konuştuğum herkes, eğer kurallara riayet etmeye çalışıyorsa, çok
bunalmış durumda. Yasakları gevşettiler de bir miktar hava aldık. Herkesin
ailesi yok, evde oturup televizyon veya bilgisayar seyretmek bir yerden sonra
sıkıyor ve insanların gerçek ilişkilere de ihtiyacı var. Bu ilişkilerin _yan
etkisi_ bir yandan da kovid bulaştırmak oluyor. O yüzden tam olarak sosyalliği
yasaklamaya çalışıyorlar.

Ben doğal olarak _asosyal_ biriyim. (Kendisine _antisosyal_ diye dava açılan kaç
kişi var şu ülkede?) Beni bile sıktıysa bu yasaklar, insanların genel olarak ne
kadar mutsuz olduğunu az çok tahmin ediyorum. Bir noktadan sonra _hasta
olacaksak da böyle yaşamaktan yeğdir_ diyecekler.

Bir de asıl mesele insanların hasta olmasından çok _hastaneleri doldurmaması_
gibi duruyor. Asıl engellenmeye çalışılan _sağlık sisteminin yükünün artmaması._
Bunun _doktor, hemşire_ tarafında yapılanın şart olduğunu ben de düşünüyorum ama
bir yıldır _olağanüstü durumlar olağanüstü tedbirler gerektirir_ diyerek alınan
yasakların yanında _iğne vuracak_ kadar hemşirelik öğretecek bir takım tedbirler
de alınabilirdi. Bu hastalığın sonuna kadar hasta başında nöbet tutacak kadar
gönüllü, evde oturacağına hasta bakıcılık yapacak veya süreçlere yardım edecek
insanlar yetiştirilebilirdi. Konuyla alakasız uzman doktorları dere tepe aşıya
göndereceği yerde _acil durum personeli_ eğitebilirdi. İlgilendiğiniz _tek bir
hastalık_ olduğunda eğitim çok uzun sürmez. Bunlar yapılmak yerine
_yasak, yasak, yasakla_ idare ettik. Çünkü bürokrasiler için böyle dönüşümler
hayli zor ve yasaklamak daha kolay.

Aşılanalım da kurtulalım inşallah.