---
title: "Yevmiye 13479"
date: 2016-06-09 18:00:16
dp: 13479
draft: true
tags: []
---

Kendini kandırmanın latincesi nedir?

Zamanında biz, her yer Atatürk'ken ve bizi onun mavi gözlerinden çıkan ışıkların
meydana getirdiği anlatılırken, *insana tapılmaz* diyerek kendimizi kandırmayı
bırakmıştık. *İnsana tapılmaz*, yani her fani gibi o da fanidir.  Zamanın
şartlarında başarılı ve güçlü olması, söylediklerini tamamen haklı ve gerçek
yapmaz. Bu kadar.

Ancak insanın kendini insanla, güçle, hele başkasının gücüyle kandırması hiç
bitmiyor. Bizim alemde de çoktur bunlar, kimisi şeyhinin gücünden, kimisi
Cumhurbaşkanı'nın gücünden, kimisi de hocaefendisinin gücünden kendini
kandırır. Yalnız olduğunu, anlamak zorunda olduğunu, tercihlerinden sorumlu
olduğunu, bunları başkasına emanet edemeyeceğini unutur da, *bir karar verip*,
hayatında sadece 1 (bir) adet karar verip, ondan sonra huzura ermenin mümkün
olduğunu sanır. Hocasının büyüklüğünün takdir edip, ondan başka *erdirici*
tanımayınca, hani, gassalın elindeki meyyit gibi olunca, huzura erecektir.

Huzura erdiği doğru, Allah var, huzurdan yüzü parlayan çok. Benim suratım otuz
senedir düşünmekten kırış kırış oldu, adamların yüzünden huzur akıyor. Ben
huzurlu olacak değilim, tabii ki, her adımında *bu işin doğrusu nedir?* diye
sorunca, huzur imkansız.

Buna kısa yoldan, *bizim tarafın dediği* diyenlerden olmadım ama *bizim taraf
daima yanlıştadır, en iyisi karşıya yaltaklanayım* da, yine pek huzur verici ve
dünya nimetleri ve itibarı açısından daha cazip göründüğü halde mümkün
olmadı. Ne olacak, huylunun huyu bizimkisi.

Ortayı tutturmak değil maksat, her gün bir tarafa yaslanmak da değil, bunlar da
ucuz yollardır insanın düşünmemek için bulduğu. İtidal görünümünde korkaklık da
değil, vicdan görünümünde aşağılık kompleksi de. 

Kılıcın varlığını reddemezsin. Kılıcın gerekli olduğunu reddemezsin. Terazi
kadar kılıç da gerekir dünyaya. Bununla beraber, kılıcı tutan elin, fani bir el
olduğunu, *yanılmaz bir tanrı* olmadığını da unutmaman gerekir. Eğer hayatının
ipini, fani ellere teslim edersen, seni bugün zafere koşturanların yarın
hezimete uğratabileceklerini unutma. Daha doğrusu, elbet bunu unutacak ve
zaferin daimi olduğunu sanacaksın ama burnun bir kere sürtüldüğünde, en azından,
bunun bir ihtimal, ipini ve zihnini ellerine bıraktıklarının yanlışlarından
olduğu ihtimalini düşün. Umulur ki, kendini kandırmayı bırakırsın.

------

Bizim cenahta aşağılık kompleksi çok derin. *Demokratlarımızın* çoğu öyledir
mesela, *sizin hayat tarzınız doğru değil* diyemez. Onlara *İslam* dediğinde,
etrafından yanlışları gösterip, *İslam bu değil* der, belki haklı ama *İslam
ne?* dersen, cevap veremez.

Cevap veremez, çünkü vereceği cevabı kendi de beğenmeyecektir. İslam dünya
nimetleri, *moda*, eğlence vs. gibi modern avuntularla arana mesafe koymanı
söyler. Bir yandan konser konser gezip, bir yandan iyi müslüman olamazsın, bir
yandan hesap vermeyecekmiş gibi giyinip, bir yandan İslam sanki çok önemliymiş
gibi yapamazsın. İmkanın darken imtihan edilmediğini, imkanlar genişleyince
rahat rahat geçeceğini düşünmek de insanın kendini kandırmasının güzel
taraflarından sayılır.

Hasılı, insan hep kendini kandıran, yaşamak için kendini kandırmak zorunda kalan
bir cisimdir. Yapabileceği belki de kendini kandırmayı derinleştirmek. Daha
derin kandırmak. Nesneler yerine insanlarla, insanlar yerine kitaplarla,
kitaplar yerine kavramlarla, kavramlar yerine fiille kandırmak. Bu kandırmanın
sonu var mı diyecek? Kendini kandırmayan sadece ölüler.

-----

Geçen bir bilgisayar geldi. Dışardan alındığı için klavyesinde Türkçe harfler
yok. Ben de *fırsat bu fırsat, acaba artık İngilizce mi yazsam hep*
dedim. İçimde bunun yavaş yavaş büyüdüğünü hissediyorum. Niyetim Türkçe
yazdıklarımı elifba ile ve alfabeyle yazdıklarımı İngilizce yazmak. 



