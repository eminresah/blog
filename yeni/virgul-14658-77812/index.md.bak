---
title: "Virgül 2 Eylül"
date: 2019-09-02 14:36:33
dp: 14658
featured_image: "/images/header-36.jpg"
images: ["/images/header-36.jpg"]
published: true
tags: []
---




> “The pious pretense that evil does not exist only makes it vague, enormous and
> menacing.” - Aleister Crowley

> Kötülüğün olmadığına dair dindarca önkabul, onu sadece daha müphem, devasa ve
> tehditkar yapar. 

İçimizdeki kötülüğü inkar ederek, onun ortaya çıkma imkanını reddetmiş ve
kontrol edilemez, tedavi edilemez hale getirmiş oluyoruz. *Kötülüğün* (diyelim
hasetin veya insanları aşağılama hevesinin) iyilikten daha büyük bir motivasyon
olduğunu kabul edersek -- ki herhalde hayatında bir defa öfkelenmiş insan bile
bunun getirdiği *motivasyonu* bilir, dünyanın iyilikten çok kötülük etrafında
döndüğünü ve asıl meselenin içimizdeki bu kötülükten *iyilik* üretmek olduğunu görürüz. 

Kapitalizm bunu yapar mesela: Maddi hırstan insanların ihtiyaçlarını
karşılayacak bir düzenek kurar. İslam (söylemde değilse de, uygulamada) kötülüğe
*küfür* adını belli bir hedef tayin ederek onu sınırlar, *birbirlerine karşı
merhametli* ama *kafirlere karşı acımasız* bir ümmeti öğütler. 

Bu zamanda bunları söylemek, kötülüğün bizatihi üzerinde düşünebilir, ele
alınabilir bir mesele olduğunu iddia etmek fikir adamlarının değil, sinemacı ve
edebiyatçıların elinden geliyor sadece. Onların da işleri gereği kötülüğü
sınırlı bir alanda, başı sonu belli eserlerde ele alabileceğini görüyoruz. Her
an yaşamakta olduğumuz, çok zaman kendimizin de iştirak ettiği kötülüğün
tedavisi veya teşhisiyle değil, bunların bir müzede *başkalarının hayatlarını
izler gibi* sunulmasıyla ilgili çoğunlukla. 

Kötülüğün kaynağının bizim günlük hayatımız ve basit heveslerimiz olduğunu,
hayatımızın aslında kötü bir emel uğruna, kötü bir düzeneğin parçası olarak
varolabildiğini düşünebilir miyiz? Kendimizin kötüye hizmet ettiğini? Bu
kötülüğün de temelde iyi niyetten kaynaklı ve hatta ondan ayrılamaz olduğunu?
Kimsenin (veya hemen hemen kimsenin) *kötülük olsun* diye kötülük yapmadığını
ama herkesin de bir kötülüğün parçası olduğunu? 

Bildiğimiz zahir kötülükse bundan başka bir şey: İnsanlar soracaktır, diyelim ki
bildik kötü olduğumuzu, bundan kime ne fayda olacak? Zahire çıkmış bir kötülük
azalacak mı veya insanlar, temelde kötü saiklerle hareket ettiklerini kabul
etseler, diyelim, bu onları daha kötü yapmayacak mı?

İnsanın içinde harekete geçmeyi bekleyen bir kötülük *çekirdeği* olduğunu ama bu
çekirdeğin şartların elinde ortaya çıktığını düşünürüm. İnsanların *kötü
olabileceklerini* kabul etmesi bize bu kötülüğün ortaya çıktığı şartları
düzeltmeye çağırır. 

