---
title: "Yevmiye - 12701"
date: 2014-11-23 02:18:14 +0200
dp: 12701
draft: true
tags: []
---

Yaşamaktan daha manalı bir şeyler söyle bana.

--------------

İşe otobüsle gitmeyi seviyorum. Kitap *dinlemek* araba sürerken kitap
dinlemekten daha kolay. Saatini ayarlayınca oturma imkanı da oluyor.
Yavaş ama ders videosu seyrederek, kitap dinleyerek, insanları ve yolu
seyrederek gitmek daha iyi. Şoför veya *otonomobil* buluncaya kadar
böyle.

--------------

Bugün sabah namaza giderken Alan Watts'ın *Tao of Philosophy*'sini
dinlemeye başladım. Sabah namazına giderken dinlemek için biraz tuhaf
bir kitap olduğunu kabul ediyorum ama sırada o varmış. Ben bu ve benzeri
adamların ne dediğini o kadar çok dinledim ki *aydınlanma* edebiyatından
sıkıldım. Buna benzeyen İslamî motifli sözleri de sıkıcı buluyorum.
Krishnamurti'nin *Theosophy (tasavvuf) Cemiyetini* dağıtması gibi, *hadi
herkes işine gücüne, yallah* diyesim geliyor.

Bu dinlediklerimin özetini çıkarıp, paylaşsam, biraz İbn Arabî
lügatinden mütekabil kavramları bulup buluştursam, sonra sağda solda
ilanlarını gördüğüm *Tasavvuf ve Mutluluk Derneği* gibi de bir dernek
kursam mesela... *Şeyhim* diye dolananlardan daha iyi şeyhlik yapacağımı
düşünüyorum. Gülmemi tutarsam yaparım yani. En zor kısmı o.

--------------

Bizdeki çoraklığın farkına Doğu dinleri edebiyatını dinlerken varıyorum.
Türkçe'nin ifade gücünün sınırlarını yabancı dilleri okurken tanıdığımız
gibi, düşünce *mihraklarımızın* plak gibi aynı lafları ürettiğini de bu
zevatı dinlerken anlıyorsunuz.

Hatibin veya vaizin düşünce adamı olması gerekir, *sözün ücretini*
ödemiş, çilesini çekmiş olması gerekir. Ancak bizde konuşanlar çileden,
çiledarlar konuşmaktan uzak.

Maksat halk avcılığı olunca, maksat noktayı değil, çevresinden çer çöpün
sayesinde milleti avlamak olunca, sözün ücretini ödeyen değil, ezberden
konuşan, hiç okumadığı isimleri ve ne dediğinden bihaber olduğu
ifadekarları sayanı *hocaefendi* tanıyoruz. Bize de bu hocaefendilere
tapanlarla uğraşmak kalıyor.

/Hocafendilerinin/ afakı sarmış cehaletini anlamak için yarım saat
dinlemek yeter ama bir de delil istiyorlar. Hayatı boyunca tabağındaki
çamurdan başkasını yememiş ve onun tadının kötü olduğunu isbata
çağırıyor. *Çamur yemeye devam et.*

--------------

/Hepimizin içinde kendini unutmuş bir tanrı var/ diye başlayınca,
devamında ne söylersen söyle gider. Her hikayeyi yazabilirsin böyle.
İyilik de, kötülük de, yalan da, gerçek de aynı *tanrılık* kabına girer
ve karışır. Hepsi bir nasılsa.

--------------

İnsanın hikaye anlatmaktaki becerisi, tüm *gerçeklerin* üstünü örtmeye
yarıyor. *Önünde duranın farkındayken düşünmezsin* diyordu Watts bugün.
Algıladığının farkındaysan düşünmezsin. Düşünce ise, bir hikayeden
ibaret. Kendi kendine anlattığın bir hikaye. Gözünün önündekini görmeyi
engelleyen bir hikaye. Bu yazılar da hikaye.

