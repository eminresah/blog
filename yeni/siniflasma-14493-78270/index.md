---
title: "Sınıflaşmalar"
date: 2019-03-21 14:34:49
expiryDate: 2020-03-20 14:34:49
dp: 14493
featured_image: "/images/header-47.jpg"
images: ["/images/header-47.jpg"]
published: true
tags: []
---



[Quora'da Çin'deki hanedan değişimleriyle ilgili okuduğum bir cevapta][quora],
yaklaşık 300 yılda bir hanedanların değiştiğini ve bunun sebebinin de eski
hanedanın kendi içine kapanması, toplumdan kopması olduğunu anlatıyordu.
İnsanlara bir faydası olmayan toplum düzenlerinde, onlardan vergi toplamak da
zor. Çin'in 60 yıl önce Japon işgaline direnemeyen bir ülke iken, şimdilerde
*dünyanın ikinci gücü* olmasının altında da bu değişimin yattığını anlatıyordu.

Daron Acemoğlu'nun *Why Nations Fail*'i de benzer bir fikri ileri sürüyor:
Toplumda belli bir kesimin arasında dolaşıp duran zenginlik, düzenin
yıkılmasının en önemli sebebi. Zenginler *vergi* ödemek istemiyorlar, zaman
içinde bunun için kullanacakları cihazları geliştiriyorlar, ülkemizde de maaşla
çalışan birinin vergi kaçırması imkansız ama sermaye sahipleri için pek çok araç
var. 

Modern Kapitalizm'in gücü, zenginliğin genelde doğal kaynaklara değil, insan
organizasyonuna dayanması ve bunun için de insanları *zenginliğe dahil etmek*
zorunda kalması. Robotların giderek gelişmesiyle bu değişiyor, aslında son 30
yıldaki değişim de bu, giderek insandan bağımsız, onları *mutlu etmese de olur*
bir düzene doğru gidiyor, sermaye sahiplerinin insan çalıştırmak yerine, 24 saat
çalışan, yıllık izni, doğum izni, gelir vergisi, sendikası ve mızmızlanması
olmayan daha kalifiye robotlara yönelmesiyle zenginlik artık daha ufak bir
zümrenin elinde dolaşıyor. İnsanlara *isyan etmeyecek kadar* imkan verseniz
yeter, isyan etseler de ne yapacaklarını bilmedikleri için ortalığı yakıp yıkıp,
birkaç sene sonra anlamsız kalacak üç beş *imtiyaz* kopardıktan sonra
sönüyorlar. Çünkü her ne kadar sahip olmamıza imkan vermese de, seyretmek için,
hayal kurdurmak için güzel imkanları var Kapitalizm'in.

Sınıfsızlığın mümkün olduğuna inanan biri değilim, insan tabiatı bir hiyerarşi
içinde bulunmaya meyilli, dünyanın karmaşıklığıyla ancak bu şekilde başa
çıkabiliyoruz. *Herkes eşit olsun* boş laf, belli konularda *eşit* davranabilir,
eşitmiş gibi yapabilirsiniz ama 20. yüzyılın totaliter yönetimlerinde gördüğümüz
kadarıyla *sınıfsızlık* sadece yöneticilerin elindeki bir propaganda aracı.
İnsanlar *bir şekilde* sınıflaşmaya, birbirinden ayrılmaya ve bir hiyerarşi
içinde yaşamaya eğilimli. Kimin kendinden *güçlü*, kimin *zayıf* olduğunu
bilerek hayatını idame ettiriyor. Arada bir gelen devrimler bu hiyerarşiyi
değiştirse de, normal hayat içinde insanlar konumlarını bilmek ve gücün kimde
olduğunun farkında yaşamak istiyor.

Bu sebeple *sınıfsızlık* diye bir hedef koyan idealler bana komik geliyor. En
iyi yönetim şeklini sorduklarında espri ile *en iyi yönetim benim diktatörlüğüm*
deyişimin sebebi bu: *Sınıflarla mücadele eden* sistemlerin oyuncuları, şimdiki
sınıflar ortadan kalktığında oluşacak sınıflarda, daha üst yerlerde bulunmak
için bunu yapıyor, bu da bir *sınıf mücadelesi.*

Bu sebeple asıl düşünülmesi gereken, sınıfların nasıl ortadan kalkacağı değil,
nasıl daha sağlıklı sınıflar oluşturulacağı: Güç kimlerin elinde toplansın ve bu
güç nasıl aktarılsın?

Günümüzün klasik çözümü *vergiler.* Sosyal politikalar oluşturmak için
zenginlerden vergi alıyorsunuz, bunlarla fakirlere sağlık ve eğitim hizmeti
veriyorsunuz. Arada da devasa bir bürokrasi besliyorsunuz. Bürokrasi bir yandan
kendini büyütüyor, çünkü bürokrasilerin tabiatında kendini büyütmek vardır, bir
yandan da zenginden alıp fakire veriyor. 

Verginin iki temel problemi, ekonomiyi yavaşlatması ve sınıf değişimini
zorlaştırması. Sermaye büyüdükçe kendine daha az vergi ödeyecek imkanlar
yaratıyor, yeknesak vergi politikalarını onun için sevmiyorlar, *herkesten
gelirinin %10'u vergi olarak alınacak* deseniz, basit bir kural koymuş olursunuz
ve takibi kolaylaşır. *Falancadan şu kadar, filancadan bu kadar ama şu
istisnayla şu kadar* diye akıp giden, normal bir insan için hayli anlamsız duran
kurallarla büyük sermayeye legal yoldan vergi imtiyazları sağlanıyor. Bizim gibi
geri kalmış ülkelerde sermayenin temerküzünün kolaylaştırılması gerekebilir ama
bunun büyük bir hantallıkla, güya adaleti sağlıyormuş gibi yapılması tuhaf
geliyor. Politikacıların dürüstçe *zenginleri daha çok seviyoruz, onlar bu
vatana daha çok lazım* demesi lazım ama o zaman da oy alamıyorlar.

Vergi yerine, üretim araçlarının/organizasyonlarının mülkiyetini yeniden ele
almanın daha uygun bir çözüm olduğuna inanıyorum. Mülkiyet *kutsal* bir hak
değil, genelin huzuru için özele imtiyaz tanıyorsunuz. *Bu ev benim* deme hakkı
veriyorsunuz ve başkaları gelip o eve oturmuyor ama ekonomik organizasyonların,
şirketlerin mülkiyeti bu *temel ihtiyaç mülkiyeti* gibi değil, onların *herkes
için faydalı* olmasına dikkat etmekte fayda var. 

Ekonomik *fikrimin* temelinde *üretim organizasyolarındaki mülkiyetin mirasa
konu olmaması* var. Yani, falancanın bir şirketi var, Allah uzun ömür versin ama
öldüğünde bu şirketteki hisseleri çocuklarına miras kalıyor. Adamın *sıfırdan*
başladığını kabul edersek, bu şirketteki mülkiyetin *hakkı* olduğunu
söyleyebiliriz, ancak çocuklarının böyle bir imtiyazı olması, yanlış
sınıflaşmanın asıl sebebi. Önemli ahlaki zaafları yoksa, hayata 10-0 ileride
başlamış birinin oradan inmesi pek beklenmez, ancak bu aynı zamanda başkalarının
onun sahip olduğu imkana sahip olmaması demek. Çünkü her ne kadar sıfır toplamlı
oyun değilse de, ekonomiler belli sayıda şirketi, belli sayıda yöneticiyi ve
imtiyaz sahibini kaldırabilir. Komünizm'deki gibi herkesi tek bir hiyerarşiye
dahil edemezsiniz ama herkes *burjuva* da olamaz. Üretim araçları üzerindeki
miras, bu nedenle doğru sınıflaşmanın zararınadır.

Sahibi rahmetli olan bir şirketin, *ekonomiye iade edilmesi* gerekir. Bu da onun
devlet eliyle başkalarına satılması, gelirinin de vatandaşlar arasında pay
edilmesiyle olur. Bir şirketi bu şekilde alan kişinin de sermaye sahibi olması
gerekir, doğru, ancak alan kişi de kendi başına iş yapmış, bir şekilde ekonomik
başarı göstermiş biri olacaktır ve aldığı organizasyonu (veya hisselerini) iyi
yönetebileceğini göstermiş olacaktır. 

Devlet vergi yerine, bu şekilde *beslendiğinde*, sermayenin önüne engel
çıkarmaz, onu kendine rakip görmez. İnsanlar da nihayetinde kendilerine veya
çocuklarına kalacak bir ekonomik varlığın gelişmesinden memnun olur. Devlet
bunun yanında vergi de alabilir ancak yerine getirmesi gereken en önemli şart,
vatandaşlarının temel ihtiyaçlarını karşılamasıdır. İnsanlar *oyuna dahil*
olduklarının farkında olarak yaşamalı, *ekonomi dışı* kalmamalıdır. İnsanların
*yaşamasını* çalışmasına bağlamak bu yüzyıl içinde *barbarlık* olarak görülmeye
başlanacak.

Bunun yanında devletin küçültülmesi, sermayeden doğan vergilerin düşük tutulması
gibi diğer tedbirler de sözkonusu olabilir. Sınıflaşmayla kavga etmek yerine,
kaçınılmaz olduğunu görüp, bunun nasıl *daha doğru* yapılacağını düşününce,
insanların geneline daha çok faydamız olur.

[quora]: https://www.quora.com/How-was-it-possible-that-Manchu-a-small-Jurchen-tribe-were-able-to-conquer-and-rule-for-centuries-the-big-Chinese-Empire/answer/Robin-Daverman?ch=99&share=d0b5e22e&srid=hZVa

