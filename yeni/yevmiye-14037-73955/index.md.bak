---
title: "Yevmiye 20/12 13:32"
date: 2017-12-20 13:32:27
dp: 14037
featured_image: "/images/header-18.jpg"
images: ["/images/header-18.jpg"]
published: true
tags: []
---



Kovboy filmlerinde hani Saloon yazan yerler vardır. [Bir
yazıda](https://t.co/fCD0rRS7KR) bunların *fazla iyi niyetli* olduğunu okudum.
Genelde insanlar içki yerine haşhaşla *uyuşmayı* tercih ediyorlarmış. *Tamamen
kanuni eroinhaneler* diyor.

Her devrin bir *haşhaşı* var. Bizimki de *akıllı telefon* dedikleri belki.
Aslına bakarsanız, her ne kadar zararlarını her gün okusak da, herhalde eroin
kadar zararlı değildir. Televizyon bağımlısı olmaktan da iyi geliyor bana, en
azından o kadar pasif bir durum değil. 

Facebook'un *Facebook bağımlılığı* ile ilgili bir raporuna göz attım: Sadece
okuyan kullanıcılarla, etkileşim gösteren kullanıcıların farklı şekillerde
etkilendiğini anlatıyordu. Sosyal medyada ses çıkarmak da, normalde iletişim
kurmak kadar iyiymiş, ancak sadece okumak ve bir şeye karışmamak, eğer bir de
bağımlılık varsa tehlikeliymiş. Yalnız bu araştırmanın tam da Facebook'un
istediği şekilde sonuçlanması da garip, sosyal medyada daha çok ses çıkarın
diyor, *nasılsa herkes kendi kendine konuşuyor, biraz da siz konuşun.*

Sonuçta her insanın bir (ayfona değil) afyona ihtiyacı var: Hayatı çekilebilir
kılmak için. Hayatı kendinize ve etrafınıza zarar vermeden çekilebilir kılmaya
da *sanat* deniyor. Din de bu anlama geliyor bana kalırsa ama şimdi o sulara
açılmak istemiyorum.


