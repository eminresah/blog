---
title: Virgül 26 Mayıs 
author: Emin Reşah
date:  2021-05-27 00:12:48+0300
expiryDate:
dp: 15291
featured_image: /images/
---


Bilimi olan mı para kazanır, parası olan mı bilim yapar? Kişiler için olduğu kadar toplumlar için de geçerli bir soru: Önce hangisi lazım, bir şekilde zenginlik üretip bunu bilime ayırmak mı, yoksa bir şekilde bilim üretip bununla para kazanmak mı?

Bizdeki cari cevap, içimizdeki aşağılık kompleksini yansıtır: Batılılar bilimde öne geçtikleri için zengin oldular. O halde biz de çok çalışırsak, bilim üretirsek, onlar kadar zengin olabiliriz. Bunun _doğru olabileceği_ durumlar olabilir ancak Batılının bilimle iştigal edebilmesinin temelinde *gelenek* var. Bilim de bir gelenek işi ve geleneklerin sürdürülmesi ancak maddi imkanlarla mümkün.

Bilimin _kendi başına_ bir ülkeyi zenginliğe götürebileceği inancı bana hayli _idealist_ geliyor. Bilimin ekonomik aktiviteye faydası ddoğrudan değil, mühendislik ve uygulama yoluyla oluyor. 100 birim bilim yapıyorsanız, bunun 1 biriminden uygulamaya yönelik sonuçlar çıkıyor, onun da önemli bir kısmı ekonomik aktivite içinde kayboluyor. Araştırma-Geliştirme işlerinde balıkların yumurtlamasına benzer bir strateji izlenmesinin sebebi bu, 100 proje yürütürsünüz, bunların 99'u zararla sonuçlanır ama biri bütün bu projelerden yaptığınız zararı karşılar ve toplamda hepsini kara geçirir. Bilimde de bu orana 1000 araştırma yaparsınız, 1'inden bir ekonomik sonuç çıkar demek lazım. 

Bilim üretiminin başka faydaları da var tabii. Bir _bilim sınıfı_ oluşturmanın toplumun genel stabilitesi açısından faydası var. Böyle bir sınıfı _besleyebiliyor_ olmak, toplumun refahına dair bir işaret. Daha çok bilim üretiyorsanız, daha zengin olduğunuzu _gösterirsiniz._

Bu da _zenginlik için bilim_ değil, _bilim için zenginlik_ tezini destekler. Önce o geleneği oluşturacak maddi refaha kavuşmak gerekir. Ondan sonra ancak _bilim için bilim_ yapacak ve bunun reklamıyla, ideolojisiyle geçinecek bir sınıf tezahür eder. Bizdeki _bilimcilik_ bunun için _aşağılık kompleksi_ bilimciliği. Zenginlik ve bilim arasındaki sebep sonuç ilişkisini yanlış anladıkları için, _Batılının_ anasının karnından bilim yaparak doğduğunu ima eden bir aşağılık kompleksine maruz kalıyoruz. Bu da zaten Batılının tam olarak istediği, bilimden umduğu politik faydaya denk düşüyor. _Üstün Batılının Bilimine_ bedava reklam yapıyoruz. 
