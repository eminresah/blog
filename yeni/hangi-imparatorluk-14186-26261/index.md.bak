---
title: "Hangi İmparatorluğun Kulusun?"
date: 2018-05-18 00:14:21
dp: 14186
featured_image: "/images/header-107.jpg"
images: ["/images/header-107.jpg"]
published: true
tags: []
---




Amerikan imparatorluğunun mu kulusun? Batı imparatorluğunun mu? İslam
İmparatorluğunun? Türk İmparatorluğunun?

Her imparatorluk bir *ölümsüzlük hikayesi* anlatır. Türk imparatorluğunda bu
daha kahramanca iken, Batı imparatorluğunda eserlerinle ölümsüzleştiğin iddia
edilir. Her imparatorluk kendi kullarına, *iyi kullar* olursalar, ölümsüzlük
vaadeder.

Her imparatorluk bir hikayedir. Roma imparatorluğu, ilk Hristiyanların
*İmparatora tapmaya* dayanan hikayesine uymadığını düşündüğü için onlara eziyet
etti, ancak sonradan kendi hikayesini adapte etmenin, imparatora değil de,
*Tanrı’nın Temsilcisi bir Papa’ya* itaat etmenin de aynı kapıya çıktığını
farketti. İnsanları kanlı canlı bir İmparatora taptırmak zor ama *göklerdeki
babaya* taptırmak mümkün göründü. Hikayeyi değiştirdi ve *Batı imparatorluğu* o
günden beri Hristiyanlık temelinde yükseliyor.

İnsanların kafalarında hangi imparatorluğun kulu olduklarına dair bir fikir var,
çok karmaşık değil. Bizim bugünkü derdimiz ise, farklı imparatorluklara aidiyet
hisseden insanların aynı ulus devlet içinde yaşamaya çalışması. Batı
imparatorluğunun şubesi miyiz, yoksa Türk imparatorluğunun merkezi mi?

Bu soruyu önüme koyup düşündüğüm her defasında, bizim bir modern zaman
imparatorluğuna yetecek bir hikayemizin olmadığını farkedip geri çekiliyorum.
Acıyla yüzleşmekten kaçınmak gibi. Bir batılı değilim, Batı imparatorluğuna
meftun değilim, memleketimin onun bir *vassalı* olmasına razı değilim, bununla
beraber bir *bağımsızlık savaşı* için yeterli mefkure, silah ve ideal stokumuzun
olduğunu da sanmıyorum. İnsanlara *imparatorluk için evlatlarımız helal olsun*
diyecekleri bir hikayemiz... Bunu kotaracak kadar güçlü fikirlerimiz, dünya
görüşümüz, felsefemiz, duruşumuz olduğundan emin değilim.

Onun için de, işte, *Batı imparatorluğuna isyanımız, bir yerde son bulacak*
demek zorundayım. Çin bile başını uzatmaya çalışırken, üç defa düşünüyor, çünkü
kolay değil bir imparatorluk olmak, bir nesilde zor, belki birkaç nesilde bile
zor.

Bursa’nın Osmanlılarca fethinden İstanbul’un fethine kadar 150 yıllık bir zaman
var. Bursa’dan sonra İstanbul’a yürümemişler, Adriyatik’e kadar, Konya’ya kadar
gitmişler, sonra İstanbul’u almak ciddi bir imkan haline gelmiş. Meyvayı
toplamaya aşağı dallardan başlamışlar, sonra yukarı dallara çıkmaya
niyetlenmişler. Bizde ise, *Kudüs’ü kurtaramıyorsan, yaptığın bu köprülerin ne
kıymeti var?* diskuru var, çünkü kendimizi bir tarih filminde, başrol
oyuncusu olarak görüyoruz.

Kabul etmek zor ama bizim aslında bir imparatorluğumuz yok, yani, Batı
imparatorluğu dışında, mefkure ve yaşam biçimi oturmuş, tüm dünyayı avuçlayacak
bir idealimiz yok. Onun yerine bol bol goygoy ve laf var. Dizilerde
gördüklerimiz ne kadar tarihse, biz de o kadar imparatorluğuz.

