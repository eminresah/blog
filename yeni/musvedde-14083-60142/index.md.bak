---
title: "Müsvedde  4.02.18 09:42"
date: 2018-02-04 09:42:05
dp: 14083
featured_image: "/images/header-65.jpg"
images: ["/images/header-65.jpg"]
published: true
tags: []
---



Sana önem veren kim var? Hakettiğin önemi veren. Kendini önemsemediğinde bile
sana önem veren. Kendini bilmediğinde bile seni bilen.

*Tanrı'nın anlamları* konusunda uzun uzun yazılar yazmanın anlamı, bu yazıların
aslında Tanrı ile değil, insanın en yakın dostuyla ilgili olduğunu gözden
kaçırınca kayboluyor. İnsan bir dost ihtiyacında olduğu ve sığınacak bir liman
olmadığı zaman ona yöneliyor. Yalnızların tanrısı. 

İnsanın yalnızlığını somut şekilde teselli etme imkanı var mı? Başka insanlar
daimi olarak seninle ilgilenemez, zaten onlar da senin kadar yalnız. Seni baş
üstüne çıkarıp, *lider* yapsalar da, yalnızlığına devası yoktur, çünkü yalnızlık
ancak denklerle *tedavi edilir.* Dünya nimetleri tatsızdır. Kendini ancak
uyuşturmaya yarar. Bunun getirdiği suçluluk ve bağımlılık ise yalnızlığını
azaltmaz, artırır. 

O halde nasıl olacak da Tanrı'nın sözü olmadan kendimizi teselli edeceğiz?

Bunun bir yolu, belki, *anlamlı iş* yapmaktır. Ancak bir işe anlamı veren de,
ucunda Tanrı düşüncesi. *Bilim* mesela böyle, eğer sonunda kainatın nasıl
olduğunu merak etmiyorsa, nasıl olup da dünyanın böyle, canlılığın şöyle
geliştiğini merak etmiyorsa, *bilimsel çalışma* anlamsızdır. Bununla beraber,
dünyanın *düzenli* ve *bilinebilir* olması da, nihayetinde *Tanrı* veya ona
benzer bir fikirler anlam kazanır. Bilmediğimiz bir şeyin bilinebilir olduğuna,
*mü'minin imanı* gibi iman etmek gerekir, hedefin varlığına inanmıyorsan
nasıl olacak da yola çıkacaksın?

Tanrı fikrinin geleneksel anlamının eskimiş olmasının, bu anlamın hala insanlar
için önemli olduğuna veya teselli edici, yol gösterici olduğuna zararı yok.
Eskiden insanlar onu *gökte* anlamış, şimdi *mekansız* anlıyoruz, ileride *her
yerde* anlayacağız, belki. Eskiden insanlar ona *sınırsız iyilik* atfetmiş,
iyilik ve kötülüğün Tanrı için geçerli olmadığını iddia edeceğiz belki. Eskiden
insanlar onu *sevmiş* ama şimdi sadece sevginin teselli edici olmadığını
düşüneceğiz, belki. Bütün bu belkilerin ötesinde bir yerlerde, kendimize anlam
verecek bir Tanrı'ya muhtacız. Aklımız yerinde olduğu sürece de, onunla yoldaş
olacağız.

