---
title: "Haftalık 2019 #32"
date: 2019-08-20 18:55:02
dp: 14646
featured_image: "/images/header-92.jpg"
images: ["/images/header-92.jpg"]
published: true
tags: []
---



## 6 Ağustos

### 04:52

Haftalık, genel yazılar ve notlar halinde bir seri olsun bu da. Daha çok
telefonda yazdıklarımı toplarım. Bilgisayardan uzakta yazdıklarımı.

İnsanlardan telefondan kitap bile yazıyormuş. Bunu 20 yıl önceki birine söylesem
herhalde ne dediğimi anlamaz, açıklamak zorunda kalırım. *Telefondan kitap
yazmak.* Birine dikte ederek mi mesela?

### 16:56

Hypergamy nedir bilir misiniz? Kadınların sosyal ve maddi olarak bulundukları
konumdan daha iyi biriyle evlenmek isteyişleri oluyor. Ayda 5bin lira maaşı olan
bir üniversite mezunu kadın, ayda 3bin lira maaşlı lise mezunu bir erkekle
evlenmiyor mesela. Bu da çok doğal karşılanıyor, kimse bu konuda bir tuhaflık
görmüyor. Beklenen, talep edilen bir şey bu.

Bunu ikrar eden de çok ve bu bana da tuhaf gelmiyor. Yine de evlilik konusunda
konuşurken, sanki böyle bir durum hiç akıllarına gelmemiş, ilk defa
duyuyorlarmış gibi yapan kadınlar var. Bir erkek olarak evlilik çevresindeki
maddi kurallardan, beklentilerden ve bunların karşılanma beklentisinin *evde
kalmaya* sebep olduğundan bahsettiğinizde, *aslında hiç öyle bir durum yok,
kadınları beğenmiyor, sorumluluk almak istemiyorsunuz* diye giden bir diskur
var. Bunun en terbiyesiz olanlarından birini geçen gün *muhafazakar erkekler
homoseksüel evlilik yapsın bari* diyen birinden duydum.

İfadedeki arsızlık, bu kişinin ne kadar da *evlenilebilir* olduğunu zaten
gösteriyor. Bu lafı utanmadan yazan birinin, erkeklerce pek de evlenilebilir
görülmemesi normal. (Kim olduğunu da bilmiyorum açıkçası ama tipoloji bildiğim
bir tipoloji.)

Hipergaminin tartışılacak bir tarafı yok, kadınların kendilerinden daha zayıf
erkeklerle evlendiği bazı istisnalar bulabilirsiniz ama onların istisna olduğu
*haber değeri* taşımasından belli. *Adam köpeği ısırdı* durumu yani.

Genel olarak böyle bir durum varsa, bunun getirdiği de şu oluyor: Kadınların
sosyal ve ekonomik imkanları arttıkça, evlilik kurma imkanları azalıyor. Kadın
erkek ilişkilerine evlilik ekseninden bakıyorsanız, kızlarını okutmayan
babalardaki feraseti takdir etmeniz gerekir.

## 8 Ağustos

### 00:20

Ne yapmak istiyorsun? Kendini hangi halden, hangi hale getirmek istiyorsun?

Kırmızı hapçılarda gördüğüm bir problem var: Oyun dedikleri bir defa telaffuz
edilir hale geldiğinde, kadınlar da bunun için farklı önlemler geliştiriyorlar.

Bugün bir tweet'te, gitar çantasıyla gezen çekici bir erkeğe kadınların %32
oranında telefon verirken, çantasız olana %14, spor çantalı olana da %9 oranında
böyle olduğunu söylüyordu. Bu istatistik ilginç, çünkü sanatın, spordan daha
*çekici* olduğunu gösteriyor.

Şaşırdığımı söyleyemem. Çünkü ilişkinin sadece başlangıç aşamasına odaklanan ve
kendilerini *alfa* diye tanıtan erkeklerin, dezavantajı kadınlara güven vermiyor
olmaları. Kadın için güven *carnal* arzulardan daha zor kazanılan bir duygu ve
*ben alfayım, ben seçerim* tavrı bunun için pek de uygun bir davranış yolu
değil.

Kadınların bu konudaki bakışlarının itiraf ettiklerinden daha maddiyata
dayandığını kabul ediyorum, hypergamy'nin de kritik bir öneme sahip olduğun
düşünüyorum ve yine de *oyun* dediklerinin gerçekten uzun vadeli ilişkilere yol
açacağına inanmıyorum. Kadınla erkeği devamlı bir mücadele, *daha iyisine
bakınma mücadelesinde* gören bir kafanın, uzun vadeli bir ilişki sürdürmesi zor
görünüyor. Kadın senden *güçlüsüne* bakınıyor, sen de ondan güzeline
bakınıyorsan, bir şekilde biriniz başarılı olacaktır.

Bu konu beni daha çok yeni ilişki biçimleri çerçevesinde ilgilendiriyor.
Erkekler ne istiyor, kadınlar ne istiyor ve bunların ilişki biçimleri nasıl
değişiyor. Kadınlar annelerini, erkekler babalarını dinlediği sürece muhtemelen
yeni şartlara kimse uyum gösteremeyecek.

### 18:56

Meryemoğlu İsa Mesih bir Arap peygamberi olabilir mi? Nişanyan adının
dönüşümlerini izah edemediğini söylemiş, belki birden fazla İsa var ve biz
bunları tek isimle anıyoruz?

Meryem suresinin 65. ayetinde

> (Allah) göklerin, yerin ve bu ikisi arasındakilerin Rabbidir. Şu hâlde, O’na
> ibadet et ve O’na ibadet etmede sabırlı ol. Hiç, O’nun adını taşıyan bir
> başkasını biliyor musun?

demiş. Bu ayette *onun adını taşımak* veya *onunla adaş olmak* ilahi bir işaret
olarak görünüyor, Allah'ın adaşı olmadığına göre, onun kudretinin dengi de
yoktur, gibi.

İsa Mesih için de benzer bir şey söylemek mümkün mü? İnsanların bildiği tek İsa
varsa, tüm İsaların tek İsa olduğunu iddia edebilir miyiz?

### 19:03

Dün Mustafa Öztürk'ün [Tarihselcilik Konuşmaları isimli serisinden
dördüncüsünü](https://www.youtube.com/watch?v=PJ8S3MOwtD0)
gördüm.

*Hanif* aslında *dini sapık* (heretic) manasına gelen bir kelimedir ve *kurumsal
dinin* karşısında bulunur diyor. *Atalar dinine* karşı çıkan kimseye denirmiş.
Mesele *tek tanrı inancı* değil yani, haniflerin *dini otoriteye* isyan etmeleri
ve dinen *başka yol* seçmeleri. 

Mustafa Öztürk, gençlerin Deist, Ateist ve sair şekillerde dine karşı
çıkmalarının yanında *hanifliğin* de bir yol olabileceğini söylüyor. 

Günümüzde insanların dine sarılmasındaki temel sebebin *kesinlik ihtiyacı*
olduğuna inanıyorum. İnsanların *apaçık bir şekilde* nasıl yaşanacağını bilmek
istiyorlar, bu konudaki sorularını cevaplamaya çalışacaklarsa, müslüman olmanın,
Ateist olmaktan önemli bir farkı yok. Her Allah'ın günü, *bugün hangi hocayı
takip etsem* diye düşünecekseniz, bir süre sonra (bende olduğu gibi) artık *bu
işlerden* yoruluyorsunuz. 

*Ana akım* olmanın önemli pratik faydaları var, diyelim sizin hanifler her gün
belirli saatlerde namaz kılmaya başladı, farz orucu da Nisan ayına sabitledi...
Ama bunların uygulanması *sıradan* insan için şimdiki uygulamalardan daha zor
olacaktır. Bir yerden sonra da *heretic* ana akım olmaya çalışır ve benzer bir
süreç tekrar edilir. Dinin en önemli amacı insanlara *hakikati* öğretmek
olsaydı, biz de *haniflik* yoluyla onların bunu bulacağını iddia edebilirdik ama
ne insanların derdi hakikat, ne de dinin en önemli vazifesi bu. 

Dini meselede konu büyük ölçüde *ben nasıl yaşamalıyım?* konusu. Hakikat bunun
için bir söylem oluşturuyor, tabii insanlar *yaratılış amaçlarına* uygun yaşamak
istiyor ama kendilerine anlatılan yaratılış amacına da inanmaları gerek bunun için. 

