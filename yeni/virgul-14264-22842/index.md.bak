---
title: "Virgül 3 Ağustos #5 - Eğlencelik Kapitalizm Eleştirisi"
date: 2018-08-03 23:17:29
dp: 14264
featured_image: "/images/header-54.jpg"
images: ["/images/header-54.jpg"]
published: true
tags: [Kapitalizm]
---



Tek becerisi bir dergiye yazı yazmak olan bir insanın *Kapitalizm'i yerden yere
vurmasına* nasıl bakmak gerekir?

Ben burada ne yapmış oluyorum? Kapitalizm'in ürettiği imkanlar neticesi,
yazılarımı artık elde yazıp çoğaltmak zorunda değilim, büyük masraflara girip
kitap haline getirmek, *ürün* haline getirip dağıtmak zorunda değilim, bir
dergiye de göndersem, kitap olarak da bassam, *Kapitalizm'in getirdiği*
imkanlar sayesinde bütün süreç çok daha kolay oluyor.

Bu yazılarda Kapitalizm eleştirisi yaptığım zaman ne olmuş oluyor?

Eğer *Kapitalizm bütün kötülüklerin anasıdır* gibi bir noktadan başlasam, bunun
daha çok *rating* çektiğini biliyorum, evet ama neticede *Kapitalizm sayesinde
ulaşabildiğim insanlara, *Kapitalizm'in bütün kötülüklerin anası* olduğunu
anlatmak biraz tuhaf değil mi?

Kapitalizm sütten çıkmış ak kaşık değil, arızaları var, en başta çevre olmak
üzere devasa dertler üretiyor ve bunlar da kolay çözülecek sorunlar değil ama
*geçmiş daha iyiydi* diskuruyla en fazla Twitter'da biraz etkileşim alırsınız.

*Geçmiş daha iyi değildi, çünkü geçmiş bugünü üretti.* Geçmiş daha iyi olsaydı,
bugün onu arıyor olmazdık, çünkü biz geçmişin sonucuyuz.

Onun için Kapitalizm'e eleştiri getirmek için, *geçmişten,* geçmişin herhangi
bir döneminden bugüne örnek getirmenin pek manası yok. Bunları okuyup, *ya, ne
güzelmiş* deyip, bir sonraki işimize bakıyoruz. Bunun da Kapitalizm'e pek zararı
yok, eğlence sektörünün bir kısmı dans edip şarkı söylüyor, bir kısmı da
*Kapitalizm eleştirisi* yapıyor, o kadar.

