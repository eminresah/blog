Title: Virgül 24 Ağustos #1
Author: Emin Reşah
Date:  2018-08-24 13:03:29
Dp: 14284
Status: published
Image: /img/header-44.jpg

Türkiye 1908'den beri, öyle veya böyle İttihatçıların bir fraksiyonu tarafından
yönetiliyor. Türkiye'de Cumhuriyeti de, Batılılaşmayı da, Milliyetçiliği de
İttihatçılar yürüttü ve Kemalizm, bunun içinde daha net bir renk olsa da,
neticede devlet bir *ittihatçı devleti* oldu. Bugün de öyle.

Buna aykırı tek damar *İslamcılık* adıyla bildiğimiz ve milliyetçiliğe karşı
ümmet birliğini, Batılılaşmaya karşı İslamî irşadı savunan bir gelenek. Bu
gelenek o kadar da gelişmiş bir gelenek değildi, olmadığını da iktidarının
sonunda İttihatçılığa gidip yapışmasından anladık.

Bu iki damar da fikren uzak geliyor. Teorik olarak batılılaşmayı savunmam lazım,
*ilerlemeci* olmam lazım, milliyetçilik için bir eksiğim yok: Bununla beraber
İttihatçı modelinin de yalan üzerine kurulu olduğunu farkediyorum. Devlet-i ebed
müddet idealinin temelinde *Türklük* ne kadar var, bilmiyorum, *Türklük*
kavramının kendisi bana İttihatçı icadı gibi geldiği için, güvendiğim ve *canımı
vereceğim* bir konu değil. 

Diğer tarafta ise İslamcılık'ın dünyayı algılayışının hayli eksik ve yanlış
olduğunu görüyorum. İyi bir rehber değil ve *bu ideoloji bizi aydınlığa
götürür* diyemiyorum.

Bununla beraber şu da var: Bu çeşit sosyal kavramlara *komşularım da inanıyor*
diye inanmayı tercih ederim. *İnanca inanç* denen türden bir inanç bu.
Milliyetçilik bana göre bir safsata, bununla beraber bu safsata önemli bir
fonksiyon icra ediyor. Bu kadar tutulmasının sebebi de bu, eski imparatorlukları
yıkan cereyanın sebebi, insanların artık kendi dillerini konuşan birileri
tarafından yönetilmek istemesiydi. Bizimkiler de bunun farkında mıydı, yoksa
bilmeden mi oldu, emin değilim ama bir *ulus devlet* oluşturdular. Bugün
Osmanlıcılık yapıyoruz ama Osmanlı'yı yıkan ne Ermeni, ne Rum, ne başka tebaydı,
Osmanlı'yı Türk milliyetçiliği yıktı, zaten yıkabilecek tek unsur da bizdik, bir
malı sadece sahibi satar. Ulus devlet karşılığı Osmanlı'yı biz sattık. 

Kimileri *Devletin* bir noktada sistem değişikliğine gitmek istediğini
anlatıyor. Kafamda böyle, istişare eden kurula benzeyen bir sahne var, bunlar da aralarında
konuşup, *bu monarşi artık bize yetmiyor, cumhuriyeti deneyelim* diyor ve Gazi
Paşa'ya bu görevi veriyorlar, sonra efendim, aynı kurul, *bu parlamenter sistem
çalışmıyor, bize başkanlık lazım* diyorlar, Tayyip Erdoğan da bunu yapıyor. Falan filan. Kimisinin
*hayali* böyle *özü* olan bir devlet, *kök devlet* diyorlar buna. Görünürdeki
yöneticilerin değil, *derin* bir takım adamların yönettiği ve bu uzun vadeli
kararların gerekli şekilde empoze edildiği bir sistem.

Buna inanmıyorum. Cumhuriyetin sebebi, Gazi Paşa'nın ihtiraslarıydı, Başkanlık
sisteminin sebebi de Erdoğan'ın ihtirasları. *İki başlılık olmasa devleti ne
güzel idare ederim* diyen kimseler. Buradaki kişisel güç kavgalarını gözardı
edip, bu insanlar ne yaptılarsa devlet için, millet için yaptılar gibi bir akıl
yürütmenin izahı yok. Sonunda tabii ki kavgayı kazanan tarafın *millet için*
yaptığını düşünüyoruz, çünkü millete bunu düşündürecek işleri sadece o taraf
yapıyor. Seçimi kazanmayan adamın köprü yapması mümkün değil. Alternatif iki dünya, iki devlet, iki başkan, iki yönetim yok: Ölçecek
bir durum yok ortada yani. Savaşı kazanan milleti de kazanmış oluyor.

O sebeple İttihatçılara bugün *ne kadar* borçlu olduğumu bilmiyorum. Hatta
onların tarihin getirdiği noktada, bir zorunluluk olup olmadığını da bilmiyorum.
Türklerin sadece böyle bir gelenekten yönetici çıkartması, belki de zorunlu
olarak, tarihin getirdiği yerde, başka bir imkan olmadığını gösteriyor. Bilinçli
değil, mecburi bir karar, bir refleks.

Yine de artık İttihatçı devletçi, milliyetçi geleneğin bizi taşımayacağı
kanaatim kuvvetleniyor. Önümüzde kocaman ve *başarılarımızla* giderek büyüyen
bir Kürt meselesi var. O konuda, Türkiye'nin para politikasının 2003-2005'lerini
yaşıyoruz, *başarılıyız* ve Kürtler askeri açıdan bir şey yapamayacaklarını
anlayacak ancak bunun sonunda muhtemelen bölünme var, çünkü askeri başarılar
sosyal bölünmeyi derinleştiriyor. Ulus bilinci sadece askeri zafer kazanarak
edinilmez, İranlıların Çaldıran'dan edindiği gibi, Kürtler savaşta yenilse de ulus bilinci ediniyor ve hikayenin sonunda
İttihatçılık ya milliyetçilikten vazgeçip, ya ülkeyi böldürüp kaybedecek.
Tahminim bölünme yönünde, çünkü bunu daha önce de (m. 1917'de Suriye'de) yaptılar. 

Üçüncü bir yol mümkün mü? İtihatçılığın yeknesak tembelliklerine karşı duran,
dünyayı doğru anlayan, insanları memnun edecek, savaşı önleyecek, adil bir yol?

