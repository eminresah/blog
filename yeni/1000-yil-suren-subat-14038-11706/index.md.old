Title: 1000 yıl süren Şubat
Author: Emin Reşah
Date:  2017-12-20 20:10:46
Dp: 14038
Status: published
Image: /img/header-53.jpg

28 Şubat'ın 1000 yıl süreceğini söyleyen kimdi? Bu 1000 yılın bittiğine neden o
kadar çabuk karar verdik?

İttihatçılık/Kemalizm bu memleketin ürettiği acayip bir ideoloji. *Uygarlaşma*
diyorlar ama onun bu kadar *reaksiyoner* olmaması lazım. *Milliyetçilik* tarafı
var ama tam bir ırkçılık yapacak kadar cesareti yok. Bir yandan İslam'la
mücadele ediyor ama bir yandan da asli unsur olarak Sünni Türkleri görüyor.

Tayyip Erdoğan da sonunda teslim oldu gibi duruyor bu yanar döner ideolojiye. 28
Şubat'ın *din düşmanlığı* yok belki, başörtüsü daha makbul, Cumhurbaşkanı daha
dini bir dil kullanıyor, vs. Görünüşte, *İslamcılık* açısından hayli büyük bir
ilerleme var.

Kemalist *düzeneğin* üstündeki *solcu* renk boyayı silip, yerine fıstık yeşili
bir İslam boyası sürdük belki ama makine aynı makine. Aynı fikirlerle idare
ediliyor, jargon da giderek aynı yere gidiyor. Bu sefer renk de *bizden* olduğu
için, ayırdetmesi zorlaştı. *İslamcılık* adına gerçekten hemen hiçbir şey
yapılmadı, faiz hala faiz, zina hala zina, gelir uçurumu aynı yerlerde, belki
eskiden de çalışan STK'lar daha rahat çalışıyor ama devlet de aynı devlet. Hatta
eskiden biraz daha güvenimiz vardı ÖSEYEME'ye falan, şimdilerde *falanca sınavın
soruları da çalınmış* deyince, *hadi ya* bile demiyoruz. 

Zamanında İslamcılığın otokton/yerli tek fikriyat olduğunu düşünürdüm ama
gördüğüm kadarıyla ne yerli olduğu doğru, ne *tek* olduğu. Ortada bir fikriyat
yokmuş, rejimin kendini *bir renk* göstermek için giydiği hırkayı çıkarıp, başka
renk hırka giymesi yeterliymiş. Bizim derdimiz de pastadan pay almakmış.
Karnımız yeterince doyunca, sesimiz de kesildi büyük ölçüde. 

Bu neden böyle diyecek olursak: Naçizane fikrim, Devr-i Hamidi'den beri gelen
bozgunun bizim bürokrasideki *travmasının* adı İttihatçılık. Bunun bir ayağı
Batılılaşma, diğer ayağı Türkçülük. *İslamcılık* bunlara nazaran hayli geç,
çünkü *fin de siecle* Türkiyesinde, din o kadar da ciddiye alınan bir fikri yapı
değildi. *Dini savunmak* zorunda kalan Said Nursi gibi insanların bugün fikri
mücahid diye anılıyor olması da bundan, o zamandan beri *İslam
bilimle/muasırlaşmayla çelişmez* gibi bir eksenin etrafında dolanıp durmuşlar
yüz sene. *E, anladık, tamam, çelişmez de bunun İslam'a ve bilime ne faydası
var?* diye de soran pek olmamış. Adam kızı okula başörtüsüyle gittiği sürece,
genel düzeneğin nasıl çalışabileceğiyle ilgilenmiyor zaten. İlgilense ne yapacak
hem, *alternatif mi var?*

Hasılı 28 Şubatçıların derdi de muhtemelen öyle derin düşünülmüş, ince
hesaplanmış bir şey değildi. Erbakan rejime tehdit algılandığı için, kendi
iktidarları da bundan etkileneceği için ezelden beri iyi bildikleri oyunları
oynadılar. Bununla beraber, sonunda geldiğimiz noktada, bizim bu 28 Şubat'la
gerçekten hesaplaşacak, Türkiye devletine yol gösterecek, onu İttihatçılık
reflekslerinden kurtaracak bir fikrimizin olmadığı da ortaya çıktı. 

O sebeple gerçekten 1000 yıl sürer mi derseniz, sürebilir derim. Çünkü dünyayı
tanımış kadroların yürüyebileceği fazla bir cadde yok. Bu cadde de malum, bir
şekilde *devlet dinden önemlidir* meydanına çıkıyor. 

