---
title: Virgül 28 Mayıs 
author: Emin Reşah
date:  2021-05-29 00:48:56+0300
dp: 15293
featured_image: /images/header-28.jpg
tags: 
    - bürokrasi
    - hiyerarşi
---

Ekonomik bir _teorim_ olsaydı, buna _anti-bürokratizm_ diyebilirdim. İnsanların doğal olarak hiyerarşiler oluşturmasının getirdiği _doğal_ sonuçlardan biri _devlet bürokrasisi_, _şirket bürokrasisi_ gibi sömürü düzenleri oluşması. Bürokrasilerde _yöneticiler_ sorumluluk almadan yetki kullanabiliyor, aldıkları kararların risklerinden kişisel olarak etkilenmedikleri için aldıkları kararların sonuçlarına dikkat etmiyorlar. Uyduruk bir _vatan sevgisi_, _millet muhabbeti_, _kutsal devlet_ veyahut _köklü şirket_ masalıyla kendilerini ve etraflarını avutuyorlar. Biz de avunmak zorunda kalıyoruz çünkü bürokrasiye karşı bireyin anlamı nedir?

Taleb'in _asimetrik risk_ dediği cinsten, _kazanırsak ortağız, kaybedersek her koyun kendi bacağından_ düzenleri mücadele edilmesi gereken asıl düzenler. Marx'ın odaklandığı gibi asıl mesele üretim araçları veya sermayenin kendisi değil, heyula gibi insanların hayatına çöken bürokrasi. Bu bürokrasilerin genelde bir alternatifi de yok, _bu devleti sevmedik, bize başka devlet verin_ diyemiyorsunuz, büyük şirketlerin alternatifleri yine başka büyük şirketler ve teoride devletin bu şirketleri dengelemesi beklenirken --daha doğrusu devletin asıl vazifesi bu gibi şirketlerin büyümesine mani olmakken--, *vergimi alır, gözümü kaparım* diyen bir bürokrat zümresinin elinde bu şirketlerin veya devletin kendisinin *kölesi* gibi yaşıyoruz. 

Nietzsche'nin 19. yüzyılda Hristiyanlığa *köle ahlakı* dediği yerdeki *köleler*, bize göre hayli özgür sayılır. Onlar ne için köle olduklarını biliyordu, biz bu kalın zincirlerin farkında bile değiliz. Bu gibi sözler onunki gibi mızmızlanmadan ibaret kalacak belki, belki zaten _birey_ dediğimizin anlamı yoktur ve hepimiz devasa bir bürokrasinin ufacık ve anlamsız bir çarkı olunca _varoluşumuzu_ bulacağızdır. Bilemiyorum. Yine de _eğer bir ideolojim olsaydı_, bu hiyerarşik düzenlerin tam karşısına düşen bir yere konumlamak isterdim. 

Bir yandan da, yeryüzünde olmuş ve olacak her şeyin olduğu gibi, *eğer doğal sebepleri olmasaydı, bunlar gerçekleşmezdi.* Hayatımızı şekillendiren ve bizi _insan çiftliklerinin sağılan hayvanları_ haline getiren bir düzen, öncekilerden daha verimli olmasaydı hayatta kalamazdı. Belki biz de, yediğimiz hayvanların bizim tüketimimiz için varoldukları gibi, bu bürokrasilerin _yemesi_ için varolduk. Yoksa nasıl bu kadar verimli bir dünyada yaşayabilirdik? Nüfusun yüzde doksanının tarımla uğraşıp, artırdığı yiyeceği ağaya, paşaya, beye aktardığı ve onunla yaşayan özgür bireylerden mürekkep _devletlerin_ yerini bugünkü insan çiftlikleri almazdı. Hayatını bir köyde, sadece yediğin içtiğin, karın, çocuğun ve yaşarsan torunlarından sorumlu geçirmek mi istersin, özgür bir köylü olarak, yoksa bugünkü gibi _zincirli_ olmak mı? Cevap bariz, yine de _bugünkü gidiş_ de kendimizi daha derin bir anlamsızlık ve yabancılaşma içinde bulmamıza yol açıyor. Semirerek ve dünyaya yabancılaşarak, boş bakışlı zombiler olarak öleceğiz.

Evet, bugün o sevmediğim bürokrasiler sayesinde bu kadar stabil bir hayatım var ve yine de _ideolojim olsaydı, tam olarak bu bürokrasinin karşısına konumlardım.._

Çünkü bürokrasiler bir yandan da kırılgan. Yalancı stabillikleri derin bir güç ve iktidar kavgasını örtüyor. Bu kavganın içinde, insanlara oynanan tiyatronun arkasında o birikmiş kaynakların kullanımı için büyük bir kavga var. O kavga bütün düzeni daha kırılgan hale getiriyor. Bir ideolojim olsaydı işte bu kırılganlığı da onaracak, insanlara da insanlıklarını iade edecek ve bir yandan da mutlu olmak için ihtiyaç duydukları stabiliteyi onlara köleleştirmeden verecek bir ideoloji olurdu. 


