Title: Levha 14324 
Author: Emin Reşah
Date:  2018-10-02 23:45:28
Dp: 14324
Status: published
Image: /img/header-76.jpg

Kaderin seni yokuş çıkmaya zorluyor ve sen her fırsatta oturacak bir taş
arıyorsun. Olmadı deprem oluyor, kaçıyorsun, olmadı sel geliyor aşağıdan ,
kaçıyorsun. Anlamadığın, mecbur olduğunu göremediğin şu: Yükseğe çıkıp, elini
eteğini bu manasız işlerden çekmek zorundasın. Basit iyilikler peşinde, herkesi
memnun etmeye çalışarak geçen ömrün sonu pişmanlığa çıkıyor. İnsanlara *bunu
seni memnun etmek için yapıyorum* desen memnun olmuyorlar ve onları memnun
etmeye çalışmasan, yine memnun olmuyorlar. Çözümü basit, iyilikleri bir kenara
bırakıp, basit bencillikler yapmak.

Hayatını kiminle paylaşacaksın? Günlerin aktığı minval bana *kimseyle*
dedirtiyor. Bizim vazifemiz tepeye çıkıp seyretmek. Çıkmak isteyen kimse yok,
veyahut, herkesin tepesi farklı. İnsanların mutluluk anlayışlar döküntü
biriktirmekten, diploma biriktirmeye, ilgi biriktirmekten, mülk biriktirmeye
uzanıyor ancak *biriktirmemek,* velev ki *gün biriktirmemek* olsun, kimsenin
hedefinde değil. Bizim tepe de ağırlıkla çıkılacak kadar alçak değil veyahut ben
beceremiyorum, kucağımda envai çeşit dünya derdiyle tırmanmayı.

Kısacası genel bıkkınlık halim, tüm dünyanın bilgisinde olsun. Kimse tabii ki
bir yerde beni zorla tutmuyor ama en azından kaldığım için bir teşekkürü
hakediyordum bence. Haketmiyorsam, artık, kimseye iyilik yok, herkes kendi
yanlışlarıyla yüzleşsin.
