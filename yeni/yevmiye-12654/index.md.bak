---
title: "Yevmiye - 12654"
date: 2014-11-23 02:18:14 +0200
dp: 12654
draft: true
tags: []
---

Gittiğin bir yer var mı? Hemingway'in *menzil sahipliği şart ama mühim
olan seyahat* demesi gibi, gittiğin bir yer var mı? Yolculuğun menzile
nazaran öneminden bahsedenin de gittiği bir yer var, zira bir yere
gitmeden, yolculuk mümkün değil.

Düşünce de böyle. Neticede önemli tarafı belki de *düşünce faaliyeti*
ancak bir şeyleri düşünmeden, insanın bu düşünce faaliyetinde bulunması
mümkün değil. *Düşünüyorum* demek anlamlı, ancak aslolanın *düşünüp bir
şeylere ulaşmak* değil, *düşünmek*.

--------------

Hedefler ve araçlar konusunda da bunlar söylenebilir. Amaçların araçları
mübah kılmadığı görüşündeyim ancak amaçların araçlara kazandırdığı bir
*legallik* mevcut. *Devleti yıkmak* diye bir hedef koymuş adama,
*ihtilal yapma* demek biraz tuhaf kaçıyor. Bir avcıya *tüfek çok ses
çıkarıyor, çakıyla avlan* demek gibi. Adamın derdi devleti yıkmaksa,
kullanacağı da tüfek. *Avlanmak yanlış* diyemiyorsan, *tüfekle avlanma*
demek manasız.

Amaçların araçları mübah kılmayacağı yolundaki itiraz, *gizli amaç*
taşıyanlara duyulan güvensizlikten. Adam bir yandan devletini çok
sevdiğini söylüyor, bir yandan tüm mekanizmalarını iflas ettirmeye
çalışıyorsa, *aptal* demek de uymuyorsa duruma, *amaçlar araçları mübah
kılmaz* diyoruz. Kabulümüz adamın devletine iyilik etmek istediği.
Amacını iyilik sandığımız için buna matuf kötü işlerine itiraz ediyoruz.
*Kötülük yoluyla iyiliğe ulaşılmaz.*

--------------

Peki ya derdi aslında devleti korumak değilse? O zaman bu itirazın pek
anlamı olmuyor. *Yalan söyleme* diyebiliriz. Ancak adamın istediği düzen
belki de herkesin herkese yalan söylediği bir düzen, herkes herkese,
hatta kendine bile takiyye yapsın istiyor adam. Bunu neresinden
eleştireceğiz?

--------------

Eleştiremeyeceğiz. İnsanların iyi olduğu konusundaki safiyane
yaklaşımımızı sürdürmeye devam etmemizin tek sebebi, hayatı
kaldırabilmek için bu kabule ihtiyacımızdan. Korkuyoruz. İnsanların
gerçekte kötü olabileceğini, amaçlarının da araçları kadar kötülük
barındırdığını itiraf etmekten korkuyoruz. Belki aptal olabileceklerini
bilmek de bizi korkutuyor. Bunları düşünmek yerine, onların gerçekte iyi
ancak yanlış düşünen, araçlarını yanlış şekilde kullanan insanlar iddia
etmek daha kolay. *Amacı iyi ama aracı kötü* kabilinden laflar.

--------------

İnsanların kötülüğü ve aptallığı artık üzmüyor. Sanırım insanların amaç
ve araçlarının insicamıyla uğraştığım zamanı savdım. İnsanın şaşırdığım
vechesi kalmadı. Dünya yerine oturdu ve herkes *doğru* söylemeye
başladı.

