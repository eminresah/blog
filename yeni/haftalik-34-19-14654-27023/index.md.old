Title: Haftalık 2019-34 
Author: Emin Reşah
Date:  2019-08-29 00:24:18
Dp: 14654
Status: published
Image: /img/header-118.jpg

### 08-22 01:40

Dualarımı kabul etmemesinden bildim onu. Neden? Çünkü bütün dualarımı kabul
etseydi, o ve ben birbirimize karışırdık. Hiçbir duamı kabul etmeseydi, o zaman
da benimle inatlaştığını düşünürdüm. Bazı dualarımı kabul ediyor ve bazılarını
etmiyor, ben de ettiklerine bakıp onu anladığım gibi, etmediklerine bakıp yine
onu anlıyorum.

Bunun *rastgele* bir olaya kendimce çözüm bulmak olduğunu söyleyebilirsiniz:
İnsan kaderin elinde akıyor, bir yere gittiğinde de geçmişe dönüp, *bak
şuralardan şuralardan geldik, eğer bunlar olmasaydı burada olamazdık* diyor.
Evet, böyle.

Bununla beraber, sevgili dostum, nasıl oluyor burada bir *irade* bulunduğunu
iddia ediyorsun? Belki hepsi sadece senin uydurman, değil mi?

Belki öyle, belki de uydurma olduğunu düşünmek de senin *kaderin.* 

### 08-22 02:30

Sevgi üzerine anlamsız sözler söylenebilir mi? Kimsenin *anlamlı* bulmayacağı
bir cümle bulmak mümkün müdür?

Bunu denedim ama o kadar kolay değil: *Sevgi X'tir* dediğinde, eğer somut bir
şeyden bahsediyorsan hemen bir hikayeleştirme süreci başlıyor: *Sevgi yumurtanın
kabuğudur* çünkü insanları ancak o kabuğu kırıp anlayabilirsin. Sevgi
kabuğunu... Anlamsız ama insanların hikayeleştirme gücü müthiş.

<blockquote class="twitter-tweet"><p lang="tr" dir="ltr">&quot;sevgi yumurtanın kabuğudur&quot;</p>&mdash; bu konuda kesin bilgisi olmayan emre (@harfzen) <a href="https://twitter.com/harfzen/status/1163954664943095808?ref_src=twsrc%5Etfw">August 20, 2019</a></blockquote> <script async src="https://platform.twitter.com/widgets.js" charset="utf-8"></script> 

### 08-22 14:57

*Seteney Multi-Lingual Çocuk Evi* diye bir yer gördüm. *Çok dilli çocuk evi*
veya *multi-lingual creche* veyahut bunun Çerkesçesi neyse onu yazsalar daha az
komik olurdu.


### 08-22 17:11

Rüyamda mektup aldığımı gördüm. Ex'ten. Sayfalar dolusu mektup, ne yazdığını
okumadım veya atlayarak okudum. Bazı sayfalar mavi arkaplan üzerine beyaz
yazılmıştı. *Kadın iyice uçmuş, mahkemeye versem delil kabul ederler mi* diye
düşündüğümü hatırlıyorum rüyada.


### 08-22 17:23

F- geçen gün rüyasını anlattı. *Annem ve annanemin olduğu bir yerde çekirge
saldırısına uğradık* diye. Çekirge sırtını ısırınca uyanmış.

Baktım, *ekonomik olarak zor duruma düşmek* diyor tabirinde. Pek süpriz olmadı.


### 08-22 19:01

[Mutlulukla ilgili bir TED
konuşmasından](https://www.ted.com/talks/dan_gilbert_asks_why_are_we_happy/transcript#t-170906)
daha çok insanların belirsizlik nedeniyle mutsuz olduklarını anladım.

Herhangi bir konudaki belirsizlik, diyelim, evlilik veya iş veya okul. Hayatı
belirsizlikler arasında yaşamak için, bir yandan da *belirli* bir kanca bulmak
lazım, kendini bağladığın bir *merci.*

Allah veya onun gibi bir anlam. 

İnançsız olmanın zorluğu burada, bu belirsizliği giderecek bir çıpa yok, ölüm
yakın, insanın hayatı tehdit altında ve sen burada ufacık bir akılla, karanlık
bir kainattaki mum ışığından daha iyi olmayan bir akılla yolunu bulmaya
çalışıyorsun.

İnkar etmek kolay, *aaa, ne kadar saçma* deyip geçersin, bunu somut olmayan
bütün kelimeler için kullanmak mümkün, zor olan bu belirsizlik denizi içinde
belirli, seni mutsuzluktan kurtaracak kadar belirli bir *çapa* bulmak.

Bu illa *doğaüstü* olmak zorunda değil tabii, insan nefesinin belirliğine de
bağlanabilir, güneş ışığının daima orada olacağına da, ancak bunların da pek çok
durumda *teizm* kadar saçma olacağını unutmadan.


### 08-23 05:50

*Bakışlarındaki eblehlik felsefeyle geçecek gibi değil, sen en iyisi estetik ol
veya lens tak, ne bileyim, bu ışıltısız kuraklığı gözlerinden kaldırmak için
aşık olmayı dene.*


### 08-23 08:37

Kapitalizmle Sosyalizm arasındaki mücadele, avcı-toplayıcılarla, tarım
toplumları arasındaki mücadeleyi andırıyor. Kapitalizm bireyci, güçlü bireylerin
özgürlüğe ihtiyaç duyduğu fikri üzerine kurulu. *Avcı toplayıcılık* burada.
Sosyalizm ise *ortak çalışmanın* önemine vurgu yapıyor. Bu da tarımcıların.

Kimin kazandığını biliyoruz. Buradan sosyalizmin kazanacağını çıkarabilir miyiz?

### 08-24 11:58

Kadınlar öldürülüyor. Genelde bir yakınları tarafından.

Bir aslan terbiyecisi, aslan tarafından saldırıya uğrarsa suçu aslanda bulmayız.
Birini dağda gezerken kurt yerse, suçu kurtta bulmayız. Kurdu veya aslanı
kınamak, onun idamını istemek veya tüm kurtlara lanet etmek akla gelmez.

Diyeceksin ki bu katillerin insan olduğunu düşünüyoruz. Öyle düşünmek bize
rahatlık veriyor, kafa konforu sağlıyor olabilir. Ancak bu sorunun çözümü için
pek işe yarayacağını sanmam çünkü insanı suça iten beyni, insan beyni değil,
hayvan beynidir. Ona rasyonel sebepler sunmak veya kadın öldürmenin insanlığa
sığmadığını anlatmak suçu yok etmez.

Sebeplerini nasıl yok ederiz? Konuya hayvan terbiyecisi gibi yaklaşmak, *ütü
yapan erkek kadın öldürmez* gibi güzel güzel saçmalamaktan iyidir.

### 08-24 12:11

Şundan neredeyse eminim, öldürülen bu kadınların ekseriyeti çalışmayan, kendi
geliri olmayan kadınlar. Erkeklerin ütü yapmamasıyla bulduğunuz korelasyondan
fazlasını bu kadınların çalışmaması, adamların da muhtemelen işsiz olması ve
buna rağmen nafaka ödemeye mecbur bırakılması arasında bulabilirsiniz. 

Kadın olmak, kendi başına bir değer değil, iyi kadın da var, kötü kadın da var
ama sanki böyle bir durum varmış, kadın olmak başka hiçbir kaliteye ihtiyaç
bırakmadan korunmayı getirmesi gerekiyormuş gibi bir hava var.

### 08-24 12:12

Klasik toplumlarda kadınlar önce babaları tarafından, sonra kocaları tarafından
korunuyordu. Kadınlar bu korunmanın sorumluluk ve sınırlarından sıkıldılar ve
birey olmak istediler. Birey olmanın haklarından faydalanmak istiyorlar ama
külfeti olan kendi koruma mecburiyetini de almak istemiyorlar. Devlet
kendilerini korusun istiyorlar.

Buradaki korunma içgüdüsünün hala devam ediyor olması bana ilginç geliyor. Bir
erkek birinin anasına söver de, dayak yerse devletin (veya birinin) kendisini
korumadığından feryat etmez. Kadınlar hala korunma peşinde.
