---
title: "Müsvedde 30 Mart, 23:40"
date: 2018-03-30 23:40:56
expiryDate: 2019-03-30 23:40:56
dp: 14138
featured_image: "/images/header-98.jpg"
images: ["/images/header-98.jpg"]
published: true
tags: []
---



yüzlerim çeşit çeşit, adamına göre cebimden çıkarıp takınıyorum.

bunu övünmek için mi söylüyorum? hayır. insan tek yüzlü değildir. iki yüzlü bile
değildir. kimseye göstermediği yüzleri vardır ve neredeyse her ayrı kişiye,
farklı bir yüz takınır.

"bir insanı tanıyorum" demek, o sebeple "bana takındığı yüzü tutarlı" demek.

------

Nişanyan'ın Anadolu'daki köy isimlerinden hareketle bir şeyler söylediği iki
blog yazısını okudum. 1453'ten önce, Osmanlı hakimiyetindeki Anadolu
topraklarından, günümüze kalmış hiç Rum köyü yokmuş. Bu bölgedeki Rum köyleri,
18-19. yüzyıldaki göçlerden gelmiş. Bunun sonuçlarıyla ilgili konuşuyor. 

Buradaki sebep sonuç ilişkileri hakkında söylenecek şeyler olabilir, ancak asıl
*sevdiğim* köy isimlerinin veritabanını yapıp, bunlardan sonuç çıkarmaya
çalışması, en azından soru sorması. Bulduğu sonuçlar anlamsız olabilir, ancak
bir veriye dayanıyor.

Bunun karşısına İsmet Özel'in *Türk şöyledir, Türk böyledir* temelli sözleri
geliyor aklıma. Batı medeniyetinin anti-tezi olarak Türk. Eh, güzel, tabii ki
ben de çok mutlu oluyorum bu yazıları okuyunca. Türk'üm neticede, onun
bahsettiği cins bir Türk olmaya da gayret ediyorum.

Bununla beraber bu yaptığının pek de işe yarar, anlamlı bir *fikir* olmadığını
görmek için çok uzun düşünmeye gerek yok. Mesele daha *Türk* kavramına, İttihat
ve Terakki sonrasında aldığı şekilden *bağımsız* bir anlam vermeye çalışmasında
tuhaflık var. Türk benim nazarımda da *Anadolu'nun müslüman halkı* demek,
bununla beraber bu tanımın bugün için pek de anlamlı olmadığını itiraf etmek
lazım.

Daha madde 1, Türk'ün anlamı üzerinde kalem oynatırken bile *bütün zemini kendim
belirlerim* motivasyonu görüyorum. Sonunda söylediği sözlerin kimisi doğru
olabilir, bununla beraber bu yöntem *paramı/emeğimi/geleceğimi yatıracağım* bir
yöntem değil. Okurum, hoşuma gider, kitabı kapatır ve işime bakarım. 

Gerçeklerle aramız bozuk olabilir ama bu bize tüm tarihi *uydurma* hakkı vermez. 

---------------

[Ortalama bir milyonerin 7 gelir kalemi varmış](http://ift.tt/2l0SyXc): İşte,
kira gelirleri, kar payı, maaş gibi...

Bu bilginin önemi şurada: Gelir çeşitliliği yaratmadığınız sürece, *fare
tekerleğinden* kurtulmak mümkün değil. *Maaşını biriktirip de zengin olmak* diye
bir usul yok. 

Zenginlerin *her şeyi* yazdığını söylüyor. Bunu Sakıp Sabancı'yı anlatan
birinden de duymuştum, o gün hangi kravatını takacağını bile yazarmış. *En kör
kalem, en keskin zekadan daha iyi hatırlar* demiş biri de. 

En çok ne yazdıklarını sormuş: *Vergiden uzak durma* üzerine yazarlarmış. Ben de
çalışmaya başladığımda memlekette en karlı işin vergi kaçırmak olduğunu
farketmiştim. Çoğu üründe %10 kar varsa, %18 KDV, %20 Kurumlar Vergisi, %30
Gelir Vergisi var. Vergi kaçırmak kadar karlı iş zor bulunur muhtemelen.

İşte, *milyarder olmaya giden yola* geç çıktım ama farkettiğim ilk şeyin vergiler
olmasında benziyoruz. 

[Yazıda](http://ift.tt/2l0SyXc) 20 sene önce yapılmış bir araştırmada,
insanların harcamalarıyla gelir durumları arasındaki korrelasyona baktıklarını,
*pahalı evlerde* oturup, lüks araba kullananların çoğunun *zengin* olmadığı
gibi, zenginlerin de *pahalı evlerde* oturmadığını bulduklarını da anlatıyor. Bu
araştırmacıları şaşırtmış tabii.

*Milyonerler* diyor, gelirlerinin en fazla %10'uyla yaşar, geri kalanıyla
yatırım yapmaya çalışır. İnsanların ekseriyetinin ayıracak bu kadar geliri yok,
%10'yla yaşamaya kalksa, acından ölür. Bu açıdan bakıldığında dünyadaki
eşitsizlik çok daha derin diyordu, başka bir yazı. 


