---
title: "Yevmiye 14/01 22:02"
date: 2018-01-14 22:02:39
dp: 14063
featured_image: "/images/header-10.jpg"
images: ["/images/header-10.jpg"]
published: true
tags: []
---



İnsanların gerçekte hangi saiklerle davranış gösterdiğini bilmeden, onlara
*şöyle yapın, böyle yapın* demenin ne kadar hükmü var? Fantazi cinsinden bir
faaliyet aslında *ahlak felsefesi*.

Teorik olarak *psikoloji* diye bir bilimin, insan davranışları konusunda
mantıklı laflar etmesini bekleriz. Amacı budur, bize böyle diyorlar. Ancak ele
aldığı konular arasında, daha belki yeni yeni *kıskançlık* veya *haset* gibi,
insan evladının en temel muharriklerinden birini dahil etmiş. Bu haliyle bana
çok primitif görünüyor.

İnsanların günlük davranışlarını açıklama işi bilimin işi değilse, başka neyin
işi olabilir? Güçlü ve güçsüz arasındaki farkı, mesela, bunlara karşı duyulan
hisleri, davranış kalıplarının farklılığını. İşçinin patronuyla olan ilişkisinin
psikolojisini, öğrencinin öğretmenle olan ilişkisini. İnsanların neye neden
sabrettiklerini ve neden sabretmediklerini.

Davranışlarının gerçek sebebini, kısacası. 

Kitap okuyarak bunları öğreneceğimi düşündüğüm zamanlar oldu ama gördüğüm
kadarıyla psikoloji de *felsefe* kadar kendi fantazi dünyasında geziyor. İşe
yarayan tarafları var, muhakkak, ancak bunun önemli bir kısmı muhtemelen plasebo
etkisinden. Ben birine *danışan* olarak gidiyorum, o da bana yol gösteriyor. Bir
defa kendine bir mürşid bulduysan, irşad edilmemek için sebebin kalmamış oluyor.

*Gücün 48 Kanunu* gibi kitaplarda yazanların %100 doğru olduğuna inanmıyorum,
insanların güç konusunda tahmin edilebilir olduğuna da inanmıyorum, bununla
beraber gördüğüm insan davranışlarıyla, bunların *sosyal bilimlerde* ele alınış
tarzları arasındaki fark beni korkutuyor. İnsana *irrasyonel* demeye yeni
başlamış ama bu irrasyonelliğin bir *mantığı* olduğunu ve hangi saiklerle
hareket ettiğini çözmeye yeni yeni niyet eder görünüyorlar. 

O sebeple bugün ahlak/politika/sosyal durumlar hakkında söylenen şeyler, mesela
Trump'ı veya yükselen ırkçılığı açıklayıp, önünü alacak şeyler değil. Din
inanmayan için bir fantazi olabilir ama inanmayan için, psikoloji ve ahlak da
onun kadar fantazi. Ben dine, büyük ölçüde zaman içinde bu anılan arızalara
karşı oluşmuş bir örgü gibi bakmaya başladım. Irkçılık, haset, genel anlamda
insan kötülüğüne karşı eskiden beri kullanılan bir ilaç gibi. İlacın yan
etkilerinden dolayı ondan şikayet edip, etkilerini görmezden gelince,
hastalıklarımız hortluyor.


