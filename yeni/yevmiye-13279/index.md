---
title: "Yevmiye 13279"
date: 2015-11-23 10:51:52 +0200
dp: 13279
tags: []
---

Coursera'nın Computational Investing diye bir dersi var, bu işler nasıl
oluyormuş, borsa nasıl işliyormuş diye bir bakıyım dedim. Günümüz borsalarında
diyor adam, bilgisayarınızın borsa binasında bulunmasıyla dışarda bulunması
arasınaki milisaniyelik iletişim farkı bile kazancınıza etki edecek durumda. HFT
(High Frequency Trading) diyorlar, Yüksek Frekanslı Alım Satım. 

Bu tabii *Hedge Fund* denen, karını al satla yapan firmalara dair bir
gözlem. Yoksa uzun vadeli *değer yatırımı* yapanların stratejileri farklı. Onlar
bir şirketin nasıl iş yaptığına bakıp, *ortak olur muyum?* diye soruyorlar. Daha
makul bir iş. 

Sanırım bilgisayarların dünyayı ele geçirmeye başlaması borsa binalarından
başlayacak. Belki çoktan ele geçirmişlerdir de bilmiyoruzdur. Hala açıklaması
tam yapılamayan 2008 krizi gibi krizlerin sebebi bilgisayarların artık kendi
başlarına hareket etmeye başlamalarıdır belki.

Okuduğum başka bir kitap bu çeşit anlık hareketlerin ve hatta günlük haftalık
borsa yatırımının daha çok spekülasyon olduğunu ve kumardan pek farkı olmadığını
anlatıyordu. Kimse, daha doğrusu *içerden bilgisi* olmayan kimse, hisselerin
kısa vadede nasıl değerleneceğini bilemez. Ancak uzun vadede karar vermek
nisbeten kolay, neticede şirketin belli bir kısmına ortak oluyorsunuz ve bir
şirketin nasıl çalıştığı, kar edip etmediği ve karlılığının nasıl oludğuna karar
vermek, üç gün sonra hisse fiyatının ne olacağına karar vermekten
kolay. 

------

Devletin meşruiyeti nereden gelir? Aslında benden geliyor, devletin benimle olan
münasebetini kabul ettiğim andan itibaren devlet benim için meşrudur. Devlet
beni zımnen, vazıhen, zorla veya güzellikle hayatımı sınırlayabiliyorsa, ona
karşı çıkmayı düşünmediğim sürece meşru bir devlet sayılır.

Devletin meşruiyeti hem sağladığı menfaatlere hem de ürettiği ve dayandığı
hikayeye bağlı. İnsanların onun meşruiyetinden şüphe etmemesini sağlayabildiği
sürece meşrudur. 

