---
title: "Yevmiye 12975"
date: 2015-01-26 18:31:10 +0200
dp: 12975
tags: []
---

`Piyango Bileti'ni`_ 11947'de yazmaya başlamışım, 12974'te bitti. 1000
günden fazla. Birkaç gün yazıp bıraktığımı ve *bundan bir şey çıkmaz*
dediğimi hatırlıyorum. Yarın okusam yine arızalar bulurum. İçindeki
*kendini beğenmezi* susturmak icap ediyor, *sen ne anlarsın bu
işlerden.*

İnsanların nasıl olup da kitap yayınladıklarını sanırım
keşfettim. Kitaplarını okumuyorlar. Bir defa, bir şekilde yazıp
bitirdikten sonra geri dönüp, iyileştirmeye çalışmıyorlar. Yoksa
içinden çıkamazlar. Uzunca bir yazı bile, bir defa mürekkebi
soğuduktan sonra artık *başkasının yazısı* haline geliyor. 

*Devrik Yazılar* adıyla yazdığım denemeleri toparladım. Yavaş yavaş
okuyorum, bazılarını siliyorum, genelini düzeltiyorum. Bir gün RSS'te
uzunca bir kitap bulabilirsiniz.

*Fikir* varsa yazıda, onu devamlı tamir etmek gerekiyor. Müstakil ev
gibi, orası akar, burası patlar, havalar değişir, gidip bakman icap
eder. Eğlencelik edebiyat böyle değil, onu kendi haline
bırakabilirsin, kapısını çekersin, kapağını kapatırsın ve biter
gider. Roman ve hikayelerinde düzeltme yapan bildiğim çok isim
yok. Yayınlanmadan önce uğraşırlar, bir defa yayınlandıktan sonra
artık dönüp bakmazlar.

Unutkan bir insanım. Yazdıklarımı da unutmak işime geliyor. Bir de
unuttuklarımdan korkmasam.

.. _Piyango Bileti'ni: /hikayeler/piyango-bileti/

