---
title: "Murakabe 13415"
date: 2016-04-08 00:07:40 +0300
dp: 13415
tags: []
---

Bir zamandır bir *mezhep yazısı* yazmak istiyorum. Nereden başlayacağımı
bilemediğimden kaldı.

Buldun mu nereden başlayacağını?

Bugün öyle bir fırsat çıktı. Ebubekir Sifil hocadan bir alıntı. Entelektüel
obezlik diye bir tanım yapıyor, işte, gençlere yetecek bilgi Ömer Nasuhi
Bilmen'in ilmihalinde mevcut, dünyasını ve ahiretini kurtarmak isteyene bu yeter
diyor. Ancak bu gençlere yetmiyormuş, bilmem Heidegger, hermenötik ve sair
istiyorlarmış. Hoca da bunu entelektüel obezlik görüyor.

Doğru bir tarafı var tabii, insanların hayatlarına çok lazım olmayacak bilgiyi
yiyip durmalarında obez bir taraf mevcut.

Bu tarafı doğru, insana hayatta lazım olarak ahlak ve ibadet konularında basit
bir kural listesi çıkarmanın faydasını inkar edemem. Ancak diyelim ilmihalin
sorduğu soruya felsefeyle cevap verilemeyeceği gibi, felsefenin sorduğu soruya
da ilmihalle cevap vermek mümkün değil.

Neden olmasın? Yani ilmihalin de arkasında bir felsefe var, neticede, kelam var,
ilmihalin doğruları da bir hikmetten süzülüyor. Roman gibi yazılmıyor ilmihal
dediğimiz kitaplar.

İşte zaten bunun için doğru bir konu değil. Felsefenin sorduğu soruya ilmihalle
cevap vermeye çalışmak, *ekmek nasıl yapılıyor* diyene *bunu ye, fazlasını
bilmene gerek yok* diye cevap vermeye benziyor. Adam açsa zaten bu soruyu
sormayacaktır, bu soruyu soruyorsa da ağzına ekmek tıkmak onun bu sorusunu
cevaplamaz.

İlmihale karnı tok diyorsun yani bu insanların?

O manada değil, ihtiyaçları var mı, evet, ancak buradaki eğitim metodu
yanlış. Bu haller bende, bu hocalarımızın Internet çağına pek hazır olmadıkları
intibaını uyandırıyor.

Başka hangi hocalarımızın?

Belli isimlerden bahsetmiyorum ancak işte, Ehl-i Sünnet müdafaası vazifesini
üstüne alanlardan.

Neden Internet çağına uygun değiller?

Çünkü artık insanların bir medreseye gidip, o medresede anlatılan fıkıh ekolünün
görüşlerine göre, yeni öğrenciler yetiştirdikleri çağda değiliz. İletişim
arttığında, bilgi çoğaldığında, buna *şunları okumayın, bunlar obezlik* diye
karşı koyamazsınız. İnsanlar okuyorlardır, buna mani olamazsın, ancak elinden
geliyorsa yapabileceği seni *de* okumalarını sağlamaktır.

Bunu nasıl sağlayacaklar? İnsanların ilgisini çekmiyorsa?

Adam felsefe okumak istiyorsa, felsefe gibi dini metin yazarsın, roman okumak
istiyorsa, roman gibi yazarsın. Film seyretmek istiyorsa, doğruyu yanlışı orada
aktarmanın usulüne bakarsın. İlmihaldeki kuralların neden öyle olduğunu her
mecrada, o mecranın kurallarıyla anlatırsın. Belki yine herkese ulaşmaz veya
herkesin ilgisini çekmez ama *bu konularla uğraşmayın* demekten evladır.

Zor ama bu.

Zor işte, ondan zaten kolaylarına geliyor, *entelektüel obezite* gibi içi boş
kavramlar üretip, insanları bununla suçlamak.

Cübbeli de bir yerde Mehmet Okuyan'ın videolarını asla seyretmeyin diyordu.

Evet, bunun gibi. Bu zamanda elinden gelen sadece buysa, Ehl-i Sünneti savunmak
sadece *şunu okuma, bu düşünme* mertebesinde kalacaksa, zaten savaş kaybedilmiş
demektir.

Kaybedildi mi gerçekten?

Yo, bence Ehl-i Sünnet diye net bir grup yok, tabiri caizse bir *koalisyon* var
ve bu koalisyon her an yeni üyeler alabilir. Yüz yıl sonra, diyelim, Mehmet
Okuyan'ın *Ehl-i Sünnet alimi* diye anlatıldığı bir zamana denk gelebiliriz.

