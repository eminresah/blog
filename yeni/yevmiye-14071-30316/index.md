---
title: "Yevmiye 23/01 01:25"
date: 2018-01-23 01:25:07
expiryDate: 2019-01-23 01:25:07
dp: 14071
featured_image: "/images/header-103.jpg"
images: ["/images/header-103.jpg"]
published: true
tags: []
---



Sabah 7'de kalktım sanırım, şu an geceyarısını bir saat geçmiş ve *kendime*
zaman ayırabildiğim ilk dakikaları yaşıyorum.

Nefes almak için yalnız kalması gereken birine fazla ama o kadar da fazla değil.
Kızımın, oğlumun, yeğenimin büyümelerini takip etmek için ödenen ufak bir bedel.

Yazı konuları aklıma geliyor, tabii ki, yazısını siperde yazanlar gibi bir
yandan da yazıyla mı uğraşsam ama siperde bile bundan daha fazla zaman
bulunuyordur, sanırım. Bu yazıları da onlar uyuduktan sonra, ertesi güne zihnim
daha temiz uyanayım diye yazıyorum.

Bugün gün boyu dinlediğim masallarda yeni senaryolar yazmak aklıma geldi, yeni
sonlar. Daha gerçekçi, hayatı daha iyi anlatan sonlar. Bizim çocuklar *Aslan ile
Fare* masalını çok seviyor mesela, kendisini uyandıran bir fareyi affeden aslan
bir zaman sonra, avcıların tuzağına düşüyor. O tuzaktan da bu fare kurtarıyor.
Aslan bile olsan farenin yardımına muhtaç kalabilirsin, demek istiyorlar. Bence
pek de makul değil, Türkiye (veya Dünya) şartlarında fare bir defa ipten
kurtulduğunda o aslanın civarına yaklaşmaz. İyilik de böyle karşılık beklenerek
yapılmaz, o kadar *güç farkı* bulunan insanların arasında bir *karşılıklı
iyilik* olması zordur... 

Bir de *Aşık Aslan* var, bunda da kızına talip olan aslana, kızını vermemek için
önce dişlerini ve pençelerini söktürüyor kızın babası. Aslan da *saf saf* şimdi
hazırım diyor, pençesiz ve dişsiz. Kızın babası daha sonra bu aslanı dövüyor ve
kızını vermiyor... Ben bu hikayenin bu şekilde etmesine karşı değilim, eğer
karşında dişinden ve pençesinden feragat edecek bir aslan varsa, evet, güzel bir
taktik. Ancak kızın burada tamamen edilgen bir eşya gibi olması kafamı
karıştırdı. Babası talibini dövdükten sonra kız acaba kaçmış mıdır? Bunu merak
ediyorum masalı her dinlediğimde.

Bu masalların çoğunun gerçek dünyayla bir şekilde bağı var, oradaki durumları
anlatıyor. Herkesin bildiği altın yumurtlayan tavuk hikayesini doğru dinlemek,
doğru anlamak mesela mühim. Diyelim bir insan sizi *arkadaş olarak* seviyorsa,
onun içinde *bir sevgi fabrikası* olduğunu düşünüp, *bu arkadaşlığı bana
veriyorsa, sevgi hazinesine de sahip olurum* dememek lazım. Veyahut bir adam,
bir şekilde bir evi iyi geçindiriyorsa, *bu adamı kesersem, bu zenginliğin bir
kısmı da benim olur* dememek lazım. Altın/sevgi/geçim yumurtlayan tavukları bir
defa kesiyorsun ama sonrası hep benzer, pişmanlık.

İnsan *böyle çocuk masallarından ne öğrenebilirim ki?* diyor ama naçizane çoğu
*felsefe* yazısından daha çok şey öğreniyorum bu masallardan. 

