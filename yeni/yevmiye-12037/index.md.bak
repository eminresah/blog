---
title: "Yevmiye 13037"
date: 2015-04-02 01:24:59 +0300
dp: 13037
draft: true
tags: []
---

Bir rüya gördüm. Bir banko gibi bir yerde, kadın bir polise benzeyen
birinin işini bitirmesini bekliyordum. Sonra bir kağıt uzatıp, *kaç
gün ömrüm kalmış?* diye sordum. Önündeki ekrana bakıp, *5 gün* dedi ve
oraya da yazdı. Sonra uyandım. İçimde herhangi bir ürperme olmadığını
hatırlıyorum. Hala bir korku yok.

5 gün sonra uçağa binip Budapeşte'ye gideceğim. Eğer uçak düşerse, bu
rüyanın da hakikat olduğunu öğrenebiliriz. Uçak düşerse muhtemelen bu
yazıyı okuyamazsınız. Belki tam havadayken yayınlanacak hale getirip
bırakabilirim. Çünkü beni tanıyan insanların endişelenmesini
istemiyorum. Etrafımdakiler sağlığıma benden çok dikkat ediyor. Böyle
rüyalar benden çok onları etkiler.

Aslında bunu rüyayı unutmayayayım diye yazıyorum. 5 gün sonrası için
bir beklentim yok, bir rüya ile hayatımın değiştiğini söyleyecek
hiçbir şey olmadı şimdiye kadar.

Gittiğim yer karanlık bir yerdi ve bürokratik bir havası vardı.

Memurlukla alakam yok ama rüyamın bir memur rüyası olması kainat
hayalimin fazla bürokratik olmasından kaynaklanmış olabilir. Beni
düşündüren, ömrümün kaç günü kaldığını neden bir deniz kenarında
tablete bakan bir şortlu bir adamın veya dağ başında keçilerini
otlatan bir dervişin değil, karanlık bir bankonun gerisinde oturan bir
kadından duyduğum.

Kaç gün ömrüm kaldığını hala bilmiyorum. Belli olmaz. Belki de
gerçekten bitmiştir. Her halükarda hakkınızı helal edin.

------

Bu yazıyı bu halde, ifade bozukluklarına dokunmadan bırakmışım. Yine
dokunmadım. Uçağa binmeden önce göndermeyi planlıyordum ama
olmadı. Uçak da düşmedi nitekim. Düşseydi haberiniz olurdu. Ömrüm de
beş günden uzunmuş. Bugün 13044, yukardakini yazdığımın üzerinden bir
hafta geçmiş.

Rüyayı pek sadık bulmadığım ve *öleceksek de ortalığı fazla velveleye
vermeyelim* niyeti, rüyadan kimseye bahsetmemeye sevketti. Bahsetsem
ne çıkacak?  Hem nihayetinde *uçak düşecek* demedi, *ömrün 5 gün*
dedi. Şahsi de olabilir. Ecelden kaçış yok.

-----

Bu rüyanın başka bir tabiri ise herhalde *sıkıntıdan kurtulmak*
şeklinde olacaktır. Belki doğru. Bakalım. Hayrolsun. 

