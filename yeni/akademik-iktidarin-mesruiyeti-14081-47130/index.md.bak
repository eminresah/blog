---
title: "Akademik İktidarın Meşruiyeti"
date: 2018-02-02 06:04:54
dp: 14081
featured_image: "/images/header-09.jpg"
images: ["/images/header-09.jpg"]
published: true
tags: []
---



Geçen Twitter'da *iktidarın merkezine nasıl bu kadar yakın durabiliyorsunuz?*
diye bir soru gördüm. Kendimdeki *muhaliflik evrimini* gözden geçirmeme vesile
oldu. *Nasıl oldu da artık fikirlerimin özünde bir değişiklik olmadığı halde,
iktidara muhalefet birinci misyonum olmaktan çıktı?* diye düşündüm.

Bunun birkaç cevabı var, ancak farkettiğim bir mesele sanırım artık muhalif
olmanın da, iktidara karşı böyle temelden bir itiraz getirmenin de, başka bir
iktidarın parçası olmakla mümkün olduğunu düşünmemle alakalı. *Herkes
iktidarının derdinde* kısacası.

Örneğin iktidar sadece silah ve para basma yetkisi ile kurulmuyor, *muteber
bilgi* de iktidar için önemli. Türkiye'de bu *tarihçilik* üzerinden yürüyor
bugünlerde, siyasi iktidar kendini muteber bilgi üreten *tarihçiler* vasıtasıyla
tanıtıyor. Diğer ülkelerde bu başka *sosyal bilimler* olabilir, genelde
iktisatçılar daha belirgindir, bazılarında sosyologlar ama neticede birilerinin
*muteber bilgi* üretmesi gerek.

Türkiye'de akademik kadronun, siyasi iktidara muhalefetindeki asıl mesele, *biz
burada muteber bilgi üretirken, sen nasıl olur da bizim sözümüzün dışına
çıkarsın* pozisyonuyla alakalı. Bir insan *hakikati* elinde tuttuğunu
düşünüyorsa, iktidarı da elinde tutması gerekir, değil mi?

Bundan sebeple olacak, iktidara yönelmiş eleştirinin kaynağına bakma alışkanlığı
edindim: Bunların hepsinde başka bir iktidarın daha muteber olduğuna dair bir
kabul vardır. İçerik olarak doğru olsa bile, temeldeki itiraz da, *benim
iktidarım senin iktidarından daha makbuldür* fikri. Benzer bir durum *dini
gelenek* için de mevcut, falanca hocanın yaptığı eleştiri de aslında bu anlama
geliyor, iktidarı faiz konusunda eleştiren adamın derdi faizin kalkması değil,
kendisinin daha makbul/muteber/muktedir olması.

Benim hangi iktidar odağının daha makbul olduğuyla ilgili bir fikrim yok.
Açıkçası bir akademisyen, Tayyip Erdoğan'a esip gürlediğinde hemen ikisinden
birinin tarafını tutmak gibi bir niyet taşımıyorum. Muhalefetin içerik olarak
doğru olduğunu kabul etsem bile, bunun *başka bir iktidarın söylemi* olduğunu
düşündüğümde hevesim kaçıyor. Erdoğan'dan memnun değilim ama bu muhaliflerinden
memnun olduğum anlamına gelmiyor. 40'a yaklaşan yaşımda *kendi iktidarım*
dışında kimse için, elimde tuzlukla yardıma koşacak motivasyonum kalmamış. Kendi
iktidarım da, (olsa iyi olur ama) *şahsi iktidar* anlamına gelmiyor, kendimi ait
hissettiğim sınıfın iktidarı demek.

Muhaliflik motivasyonumdaki eksikliğin diğer sebebi de, içeriğin de çoğu zaman o
kadar doğru olmamasından kaynaklanıyor. Şöyle bir örnek vereyim: Liberal
Demokrasi'yi savunan bir akademisyen, Batı dünyasında el üstünde tutulup,
ekonomik politikalara yön verebilir. Kendi iktidarı da, bulunduğu ülkedeki
iktidara *muteber bilgi* ile meşruiyet kazandırabilir. Bununla beraber, diyelim
Çin'in ekonomi politikaları hakkında bu insanın getirdiği bir eleştirinin içerik
olarak doğru olması ihtimali zayıftır. Liberal Demokrasi, *din* gibi, her şartta
kurtuluşa götürdüğüne inanıyorsanız, *amenna* ancak *bu söylenen gerçekten doğru
mudur?* diye bakma ihtiyacındaysanız, tarih ve kültürü farklı memleketlerin,
siyasi ve ekonomik gidişatlarının da farklı olacağını kabul etmek daha uygundur.
Sosyal bilim dediğiniz de, bilimden çok *sosyal* olduğu için, konu insanların
neye ikna olduğu ve hangi tarafın *daha iyi hikaye anlattığıyla* ilgilidir.

Benzer bir durum Türkiye'de yaşandı: Burada geçmişe doğru yazıları okursanız,
görürsünüz ki, Kürtlerin müstakil bir devlet kurmalarına özde bir itirazım yok.
Kendileri lehine mi derseniz, bence değil ama nihai olarak onlar adına karar
verecek selahiyeti kendimde görmüyorum. Bununla beraber, *efemdim liberallik
olsun, barış olsun, örgütle konuşalım* politikasının, *akademik* olarak doğru
görünse de, nihayetinde amaçlanan barış için pek de bir anlamı olmadığını
yaşadığımız acı tecrübelerle gördük. *Adalet talebi* içerik olarak doğru
olabilir, bence de Kürtler, Cumhuriyet tarihi boyunca daha iyi muamele görmeyi
haketmişler, bugün de hakediyorlar. Bununla beraber, bu adalet talebinin, hangi
iktidar odakları için malzeme olacağını görmeden de bu denklemi, idealist bir
bakışla çözemezsiniz. Amacınız bir takım *akademik* doğruları dile getirmek olsa
dahi, bunların hangi iktidar odağına, ne şekilde meşruiyet kazandırmaya
yaradığını hesap etmemiz gerekiyor. Siz *günlük politikayla* ve *iktidar
odaklarıyla* ilgilenmediğinizi sanabilirsiniz, ancak o iktidar odakları sizinle
ilgilenir ve *kullanışlı* buluyorsa, üzerinize meşruiyet inşa eder. Akademik
iktidar da *kullanışlı* bulunmaya çalışır, çünkü neticede o da *ekmek parası*
peşinde koşan insanlardan mürekkep.

O sebeple Batı cephesinden Türkiye'ye yöneltilmiş siyasi eleştirleri, çoğu zaman
oranın iktidarının politikalarına meşruiyet kazandırıcı söylemler gibi görmeye
başladım. Dünya tarihi ve halihazırdaki dünya düzeni, farklı farklı geçmişlerin,
farklı farklı gelecekler inşa edeceğini söylüyor. Naçizane ben de Türkiye
halkının ve onun oluşturduğu siyasi düzenin daha adil, daha güvenilir, daha
bilgili, daha üretken olmasını istiyorum ve gidişatının da iyi olmadığını
düşünüyorum, bununla beraber Türkiye'deki siyasi iktidara yüklenirken, daha
makbul bulduğum başka bir iktidarın borazanı olmak gibi bir niyetim yok. Bu da
beni sanırım muhaliften çok muvafık hale getiriyor.

