---
title: Virgül 19 Haziran 
author: Emin Reşah
date:  2021-06-19 15:06:19+0300
expiryDate:
dp: 15314
featured_image: /images/header-119.jpg
---

Dün HDP İzmir binasında katledilen kızın babasının içeriğinde *dağdaki
aslanlar* geçen bir konuşmasını gördüm. İlginç yorumlar okudum. Kızı öldürülmüş
bir babanın *dağdakilere* sığınmasında anlaşılmayacak bir durum yok ama
milletdaşlarımın bu saf halleri çok ilginç geliyor. 

Anne tarafım Çerkes. Bu sebeple Kafkasya olaylarına ilgili oldum. Çeçen savaşı
zamanı soru hiçbir zaman *savaş kazanılabilir mi* ve *kazanınca ne olacak* veya
*bu adamların kurduğu düzende ben ne olurum* değildi. Bu sorular savaşın
içinde, bir tarafa yakın duruyorsanız sorulan sorular değildir. Kürtlerin
PKK'ya bakışının da bundan farklı olmasını beklemem. PKK'nın onları temsil
etmediğini düşünseler ve *PKK başarılı olsa da* hayatlarında bir *artısı*
olmayacağını bilseler de kendilerini *o tarafa* daha yakın hissetmeleri
normaldir. Bu *his* de suç değil, Uygur Türklerinin uğradığı soykırımı *Çin
devletinin* propagandasıyla düşünmek zorunda değiliz, Kürtler de PKK konusunda
Türkiye devleti ile aynı fikirde olmak zorunda değil. 

*Hem bu ülkenin ekmeğini yiyorlar, hem teröristlik yapıyorlar* diye başlayan
diskur zaten bizi bugün bu çıkmaza getiren meselelerden biri. Ekmek gerçekte
kimin ve devlet neden ekmeği vermiş oluyor diye düşünsek iyi olurdu. 

Bizim tarafta iki aymazlık görüyorum. Birincisi yeterince *terörist*
öldürürsek, Kürtlerin uluslaşma hikayelerinin yok edileceğine inanan önemli
sayıda insan var. Yeterince kamp bombalar, daha çok haki yelekli adam öldürür
ve sair şekillerde *askeri başarı* kazanırsak, Kürtlerin *tamam, tamam bu işten
ebediyyen vazgeçtik* diyeceğini düşünüyorlar. Şunu düşünmüyoruz: Örgüt halkın
desteğini almıyor olsaydı şimdiye kadar yaşayamazdı ve hikayeleri yaşatanlar
zaten silah değildir. Silah bir takım hikayelerin daha kolay yayılmasını sağlar
ama bu kadar büyük nüfus silaha bakıp inançlarından vazgeçmez. Türklerin askeri
başarısı da bu zamana kadar *Kürt ulusu* hikayesinin güçlenmesine yardım etti. 

İkinci aymazlık şu sıralar HDP diye bilinen ve batıda çiçek, böcek, gökkuşağı
bayrak, kadın hakları edebiyatı yapan partinin gerçekten *sol* bir parti
olduğunu düşünen *Türk solu.* Bu partinin, Kürt uluslaşması sürecinde bir araç
olduğunu ve malum *edebiyata* bakarak kendini bunlara kullandırtınca, *Türk
milliyetçisi* değil de, en fazla *Kürt milliyetçisi* olacağını göremeyen bir
*entel dantel* tayfa var. Buradaki aymazlık bana daha ilginç geliyor çünkü
teorik olarak bu insanlar okumuş yazmış insanlar. *Sevgili Kürtler, sizleri
severiz ama bizim hikayemiz farklı* diyecek kadar dirayet sahibi olmamanın
getirdiği bir rasyonalizasyon sanırım bu. Türklerin bir kısmını HDP çizgisine
sinir eden de bu. Karşımızda cumhuriyet devri CHP'sinin *ulus inşa edici*
vazifesini taşıyan bir parti var ve *doğal olarak* bu parti en kaba
taraflarıyla milliyetçi ve hatta ırkçı bir parti, ama buna sanki Türkiye'nin
çiçek çocukları, *yeşiller partisi*, tüm *asri kavramların Türkiye'deki
temsilcisi* muamelesi yapılması komik oluyor. 

1920'lerin CHP'sinden en fazla 1930'ların ve 40'ların CHP'si doğar, HDP/PKK'nın
Kürtler için olacağı da en fazla bu. Bugün kadın cinayetlerinden
*demokratikleşmeye*, yakılan ağaçlardan homoseksüel haklarına bütün meseleleri
siyasi alan kazanmak için kullanıyor olmaları, temelde uluslaşma derdinde
olduklarını unutturmaz. Bu onlar için doğal bir süreç olabilir ama Türklerin
buradaki aşağılık kompleksi nedir, anlayamıyorum. Ben Kürt olsam muhtemelen bu
ikinci gruba, *düz Faşistlerden* daha az saygı duyardım. Dahası bu konu
yüzünden Türkiye'de makul bir sol hareket de gelişemiyor. 

Bu iki aymazlığın ötesinde *Kürt meselesinin* çözümünün yakın vadede imkanını
görmüyorum. Uzun vadede de bizim siyasi kırılganlığımızın bir yerde yolların
ayrılmasına sebep olacağını düşünüyorum ama belki 50 yıl daha böyle gittikten
sonra. Naçizane bir Türk olarak *ayrılıkçıyım* ve *ayrılma* talebinin bizim
taraftan gelmesinin daha anlamlı olduğu kanaatindeyim. 

Elimizde *Ermenilere yapılan* gibi bir seçenek yok, Kürt varlığını bu
topraklardan tamamen silmek mümkün değil. Askeri *çözüm* de sadece onları ulus
hikayelerinin güçlenmesine yardım ediyor. *İslam kardeşliği* artık bu
memlekette kimsenin inandığı bir şey değil, *Osmanlı* ucuz bir *Türkçülüğe*
hapsedilmiş durumda. *Demokratikleşme* Kürtlerin uluslaşma hikayelerini yok
etmez, belki onları tembelleştirir ama nihayetinde bugün *bireysel hakla*
avutmaya çalıştığın adam yarın *ulusunun kendi kaderini tayin hakkını* da
isteyecek. Bu opsiyonların hiçbirinin nihai olarak Kürtler konusunda bir çözüm
tanıdığını düşünmüyorum. Askeri teknolojimizi geliştirmeye yarıyor biraz, biraz
da maç seyreder gibi *öldürülen terörist*, *şehit olan asker* sayısı tutuyoruz
ve başka dertlerimizi unutturuyor ama asıl mesele yerinde. 

Ne yapabileceğimi kendime sorduğumda, bu iki ulusun birbirinden bir üstünlüğü
olmadığına inanan biri olarak *isteyen Kürtlerin* %100 Türk olması için, kendi
*Türk* kavramımı ırkçılıktan, devletçilikten, şovenizmden uzaklaştırmaktan
başka çözüm göremiyorum. Tarih bu şekilde tecelli etmiş, devlet bir arada
durabilmek, ufak meselelerden birbirini yememek için Türk milliyetçiliğini
temel almış. Bunu da çok kaba, hırt ve cahilce yapmış. Bu kabalığı yok edip,
*Kürtlerin uluslaşma hikayesi benim de umurumda değil* diyenleri karşılayacak
bir *fikir* lazım. Bütün Kürtler Türk olmak ister mi bilmiyorum ama başka bir
yol da görünmüyor. 

*Türk olmak istemeyen Kürtler* ne olacak? Onlara da *buraya kadarmış* diyecek
kadar dirayet ve feraset üretmekten başka bir çare görünmüyor. Türkiye
Cumhuriyeti Kürtler konusunda başarısız oldu ama başarılı olma imkanı zaten var
mıydı veya başka yolları bedeli ne olurdu bilmiyoruz. Onun için *zenginliği* ve
*iyi yaşamayı* toprakta arayan, Osmanlı haritalarına bakarak mastürbasyon yapan
adamların devri geçtiğinde, bölünmenin Türkler için daha makul olduğunu da
göreceğiz. 
