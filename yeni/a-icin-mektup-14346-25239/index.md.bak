---
title: "A- için Mektup"
date: 2018-10-24 23:54:39
dp: 14346
featured_image: "/images/header-35.jpg"
images: ["/images/header-35.jpg"]
published: true
tags: []
---



Yıllar yıllar önce, ilk yazılarını okuduğumdan beri aynı kumaştan kesildiğimizi
düşündüğüm için yazmakta tereddüt ettim ve yine aynı kumaştan kesildiğimiz için,
hayır demem mümkün değildi.

Biraz kendime yazmış gibi olacağım bunu, istediğim kadar güzel olmayacak,
kıymetini de anlatmayacak. (Adaşım okuyor mu acaba? Bir sabah telefon eder mi
bunun için?)

Egomuzla mücadele ediyoruz, daha basit olalım, daha az tüketelim, daha sade
yaşayalım ve insanlarla aramızdaki ilişkiler de daha düzgün olsun istiyoruz.
Basit olsun. Herkes seni, senin onları sevdiğin kadar sevsin ve sen de kendini
onların seni sevdiği kadar sev... Böyle olmuyor, egomuzla mücadele ediyoruz ama
mücadele bize yeni bir ego veriyor, daha müphem, daha saydam, daha kaygan bir
ego.

Bu gizli egonun, *dünyayı basitleştirelim* egosunun, bizi *daha iyi* yapmadığını
görüyoruz. Daha doğrusu, insanlara bakıyoruz ve bizden *daha iyilermiş* gibi
duruyorlar. Kitaplarda yazanları yapıyoruz, aklımızın erdiği kadar dünyaya dünya
gibi, ahirete ahiret gibi, insanlara da insan gibi davranıyoruz ama elde
ettiğimiz hüsran ve kaygı. *Neyi yanlış yapıyorum* kaygısı, *neden olması
gerektiği gibi olmuyor* kaygısı.

Kitapta yazan kurallarla değil, bizim bilmediğimiz, hazların, kıskançlıkların,
kötülüklerin, zaafların dünyamızı şekillendirdiğini görüyoruz. Kuralsız, sadece
gelip geçici, elle tutulmaz, dile getirilmez, karanlıklar ve dumanlar içinde bir
dünya. Kendimizden, kendi içimizden bildiğimiz bir dünya bu, tabii, ancak biz
bunu terbiye etmek için büyük bedeller ödemişken... İnsanların tam da bizim
uzaklaşmaya çalıştığımız kavgayı dünyanın merkezine getirmeleri haksızlık değil
mi?

Tabii ki, haklılığın da, mutluluğun da aslında *bizim* olmadığını düşünmeye
başlıyoruz. Sana telkin verenler tam da söylediklerinin tersini yapıyor, bunu
görüyorsun, belki ben de dahil. Bunu gördükten sonra hala *oyunda* olmaya
çalışmak, insanın kendiyle olan mücadelesini yenik kapatması demek. *Dünya asla
iyi bir yer olmayacak ama bu mühim değil.*

Mühim mi, değil mi? Dünya ne kadar umurumuzda olmalı? Bizi ne kadar bilmeli, biz
onu ne kadar bilmeliyiz?

Çıktığım yer bana kendimle artık o kadar uğraşmamayı söylüyor. Arızalarım var,
mükemmel değilim, yalan söylemem gerektiğinde, herkesten biraz daha az ama yine
de söylerim, ahlak konusundaki derin tutumum tüm dünyayla baş edecek kadar
kuvvetli değil ve insanların oynadığı sair sosyal oyunlarda hayatta kalmak için,
*kötülükle uzlaşmanın* mecburiyet haline geldiğini görüyorum. Ayrıca iyilik
niyetine yapılanların da çok defa kötülüğe hizmet edebildiğini gördüğüm
için, sanırım, umudumu kaybettim.

Bu umutsuzluk içinde nasıl yolumuzu bulacağız? Mutluluktan vazgeçip, mutsuzluğu
mu kutsayacağız? İnsanların asıl vazifesinin hakikati bilmek olduğunu iddia
edip, diğer kısımları, insani ihtiyaçları boş mu vereceğiz? Yoksa boşvermiş
göründüğümüz halde, o basit ihtiyaçları, ilgi ihtiyacımızı, sevgi ihtiyacımızı
ve sair *bedensel ihtiyaçları* karşılamak için bu büyük lafları suistimal mi
edeceğiz?

Nereye gitmeliyiz, hangi dalı tutmalıyız? Tereddüt etmekte haklı mıyız, yoksa
sadece tembelliğimize ve anlayışsızlığımıza kılıf mı arıyoruz? İnsanların
bildiği ama bizim görmediğimiz şey ne, veya, belki bizim gördüğümüz ve onları
görmediği?

Yaşım kırka geldi ve artık insanlarla bunun pazarlığını yapmanın manası
olmadığını görüyorum. Yazıyor olmamın, hala yazıyor olmamın sebebi de bu:
Pazarlık yapmıyorum, söyleyeceğimi söylüyorum, senin gibi iki üç kişi okuyor ve
bu bana, o akşamı geçirecek kadar *anlam* veriyor. Çok büyük anlamlar peşinde
değilim, ufak bir insan olduğunu kabul edince, ufak anlamlar da yetmeye
başlıyor.

Bir de tabii çocuklar.

Anlamadığım şekilde dünyanın merkezine, bu saftirik ve muhtemelen onları ne
kadar sevdiğimi asla anlamayacak miniklerin girmiş olmasından şaşkınım. Sorsan
çok manasız, neticede, dünyadaki yedi milyar insanın çoğunun herhangi önemli bir
gayret göstermeden meydana getirebildiği ve bununla beraber, bu aleladelik
içinde tüm *gerginliğime* deva bulduğum ufaklıklar.

Onların bana söylediği, artık bu büyük kavganın tamamı için bir çözüm bulmak
yerine, dünyayla ve insanlığımla uzlaşmanın daha uygun olduğu. Ufak anlamların
bana yetmeye başlaması da onlardan sonra oldu. Ruhun bedenden ayrılmadığını ve
birini tedavi etmeden diğerini *iyileştirmenin* manasızlığını da böyle idrak
ettim.

Kendime eziyet etmiyorum, dünyadaki günlerimin çok uzun olduğunu düşünmüyorum,
bittiğinde neler olacağına veya buradaki kavgaların bir devamı ve çözümü
olacağına dair eskisi kadar kuvvetli inançlarım yok. Umudum sadece kanayan
yaraların artık kanamayacak olması. Uyumsuz olduğumu tüm hücrelerime kadar
hissettiğim bu dünyaya sonunda *uyum sağlamış* olacağım, o kadar, geçmiş gitmiş
ve kapanmış bir sayfa olarak.

Bu sakinliğe erişebileceğini, belki çoktan eriştiğini düşünüyorum. Dünyayı
çabalama yeri olarak görmek yerine, artık dersimizi almış olarak terketmek belki
daha iyi olacak. Acının, beklentilerinin karşılanmamasının, anlaşılmamanın, yok
olma, görünmeme ihtiyacının karşılanmamasının ve yine de görmezden gelinmenin,
hayatı uzaktan sevmenin ve diğer tüm kavgaların sonunda, çabanın bir yere
götürmediğini, bizim dışımızdaki bir *rahmet* haricinde, elimizde bir şey
olmadığını anladığını sanıyorum.

Gökyüzü ve altındaki dağlar ilham vermeye devam edecek. Biz onlardan
devşirdiğimizi devşirmiş, insanları mümkün mertebe teskin etmiş, bir çok kavgayı
kaybetmiş ama umarım, kendimizle olan kavgayı kazanmış olarak dünya nöbetini
bitireceğiz.


