---
title: "Yevmiye 12839"
date: 2014-11-23 02:18:14 +0200
dp: 12839
draft: true
tags: []
---

Badem ABD'nin en çok tüketilen çerezi haline gelmiş. Buna bağlı üretimi
de artmış.

Bir kamyon badem 160.000$ geliyormuş. Badem hırsızlığı bile varmış
artık.

Bugün badem bahçesi dikmeye niyetlensen, iki sene beklemen lazım fidan
bulmak için diyorlar.

Buna mukabil kuraklık da had safhadaymış. Dört derecesi olan kuraklığa
bir beşinciyi eklemek niyeti varmış.

Bu da bugünkü lüzumsuz bilgi.

--------------

Yönetim Kurulu ufak şirketler, büyüklere nazaran daha başarılı
oluyormuş. Yönetim Kurulları da horozların çokluğuyla sabahın güçlüğünün
orantılı olduğu yerler demek ki. Şirketin büyüklüğü 150 kişiyi, Yönetim
Kurulu'nun büyüklüğü 7 kişiyi geçmemeli.

Ragelmann sayısı diye bir sayıdan bahsediliyor. Halat çekmeye beş
kişiden fazla eklediğinde, kişi başına sarfedilen efor azalıyormuş.
Gruplar az sayıda olduğunda, insanlar daha çok çalışıyor.

Korolarda kendini yormana gerek yok.

--------------

Tembellik her zaman *duygusal* bir problemdir diyordu adamın biri.
*Zaman yönetimiyle alakası yoktur.* Tembeller *anlamlı erteleme* ile
*üşendiğinden erteleme* arasındaki farkı göremez. Duygusal sebeplerle,
belki nefret ettikleri için erteledikleri bir işi *zamanları
olmadığından* ertelemiş gibi yapar.

Ertelemek suçluluk duygusu üretir. Suçluluk arttıkça işe başlamak
zorlaşır, çünkü bu suçluluğu ortadan kaldıracak kadar *mükemmel* bir iş
beklentisi artar. *Mükemmeliyetçilik* arttıkça erteleme de artar.
Sonunda son gece, konu artık ertelenemez hale gelince yalapşap yapılır.

Bu *işi son gece yapma* alışkanlığının başka sebepleri de var.
Başkalarıyla çalışıyorsanız ve onları *motive* etme imkanınız yoksa,
mesela aynı seviyede iş arkadaşlarınızsa, son geceyi beklemek *yazılı
olmayan bir kural* oluyor. Bir de işin *heyecan* kısmı var. Sıkıcı
işleri son ana bırakınca daha heyecanlı oluyor. Erkenden bitirip de bu
heyecandan mahrum mu kalalım?

--------------

Murakami'nin kitaplarını okumam ama yapılan röportajları ve yazdığı
gazete yazılarını takip ediyorum. Yazar olmadan önce bar/kulüp arası bir
mekan işletiyormuş. Orada öğrendiği, on insandan dokuzunun dahi
sevmemesinin sorun olmadığı ancak kalan bir kişinin yaptığınızı çok
sevmesinin iyi olduğu.

Murakami'nin romanları sözkonusu olduğunda bu *dokuz kişiden* biriyim.
Ancak kendim de aynı prensiple hareket ediyorum. Hatta buraya uğrayan
yüz kişiden doksandokuzunun sevmemesinin önemli olmadığını,
yazdıklarımla ilgilenen bir kişinin yeteceğini düşünürüm.

Yazar olmaya karar verdiğinde kulübü satıyor. Etrafındakiler
*işlettirsene* diyorlar. O da *aynı anda iki iş birden yapmam, yaptığım
işlere tüm hayatımı ve ilgimi veririm* diyor. 33 yaşındaymış yazar
olmaya karar verdiğinde ve o zamana kadar sigara içen göbekli bir
adamken, ondan sonra maraton koşucusu olmaya karar veriyor. Her gün
aksatmadan 10km koştuğunu söylüyor.

Bir olimpiyat koşucusuyla tanıştığında, ona *bugün koşmasam dediğin
oluyor mu hiç?* diye sormuş. Adam da *tabii ki, her zaman* diye cevap
veriyor. Bir işi düzenli yapan insanlar dahi, bu üşenme *duygusuna*
kapılıyor, ancak onların bunun başa çıkacak kadar *iradeleri* var demiş.

Yetenek konusunda söyledikleri de ilginç. Kilo almaya eğilimli olduğunu
ve bu sebeple sağlığına dikkat etmek zorunda olduğunu, sağlığının kötü
olması durumunda bunun hemen belli olacağını söylüyor. Yese de kilo
almayan insanların yaşlandıklarını ve sağlıklarının bozulmaya
başladığını farketmediklerini anlatıyor. Buna benzer bir kriterin
yazarlıkta da mevcut olduğunu, ilk anda *iyi yazan* insanların çoğu
zaman bu yeteneklerini geliştirmediklerini ve *körleştiklerini*
söylüyor. Kendisi *yaratıcılık* için çok çalışmak zorunda kalıyormuş.

Kaplumbağa ile tavşan hikayesi.

--------------

Daily Rituals kitabından: *İlham amatörler içindir, diğerleri işin
başına oturur ve yazar.*

Yaratıcılığın *ilham gerektirdiği* pek de doğru değil. Rutin bir şekilde
yazmak ve yazdıklarını yine rutin bir şekilde kontrol etmek daha mühim.
Ekseriyet yaratıcılığın çalışmakla alakası olmadığına inanır, sanırım bu
*arzı* genişletip, *yaratıcılık* nam hasletteki pazarlama değerini
düşürmemek için uydurulmuş bir slogan. Yaratıcı insanların çok farklı
olduğuna inanmaya devam ederseniz, onların kendini pazarlaması ve rahat
yaşaması daha mümkün olur.

Tabii insanlar kendilerini sıkıcı hale getirmek için yarışıyorsa, onlara
*yaratıcı olun* demenin de faydası yok. İnsan asıl eksik olanın
yaratıcılık veya yetenek değil, daha basit bir haslet, cesaret olduğunu
görmezden gelme eğiliminde. Sürüden ayrılacak cesaretin yoksa, her
hücren *yaratıcı* olsa ne farkedecek?

--------------

Önceden insanların ekseriyetinin ne kadar cesur olduğunu düşünür, kendi
korkaklığıma *acırdım.* Benden başka herkes hayata daha hazır ve
güçlüydü. Büyüdükçe herkesin korkak olduğunu, belki benden değilse de,
pek çok şeyden korktuklarını farkettim. Bu da beni daha az korkak yaptı.
Hala korktuğum şeyler var, ancak, insanların hayatlarının *vazgeçilmezi*
gördükleri pek çok şeyden vazgeçebilecek kadar az korkuyorum.

Belki bu korkuyu farketmek lazımdır. İnsanların korkusunu. Çoğunluğun
*tutunamayan* olduğunu. Tutunamayanların azınlık değil, çoğunluk
olduğunu. O zaman hayat daha kolaylaşır ve insanların bize ters gelen
hallerinin de korkulardan kaynaklandığını görebiliriz. Bir yere
*tutunmuş* insan da, hiçbir yere *tutunamayan* kadar zor durumda.

--------------

Lüzumsuz bilgi kabilinden: Franz Ferdinand'ın şoförü yolunu değiştirmese
belki Birinci Dünya Savaşı çıkmayacaktı.

