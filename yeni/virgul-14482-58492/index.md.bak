---
title: "Virgül 10 Mart"
date: 2019-03-10 09:12:46
dp: 14482
featured_image: "/images/header-38.jpg"
images: ["/images/header-38.jpg"]
published: true
tags: []
---



Fotoğraflar ne işe yarar? Duvara asınca ne olur mesela? *Hatırlamak* anlamına mı
gelir, hatırlamamak anlamına mı? Hatırlamak için bir fotoğrafa ihtiyaç
varsa, bu fotoğrafsız hatırlayamadığını mı gösterir?

İnsan nesneleri --ve büyük ölçüde insanları-- kendine yaşattığı duygular için
biriktirir. Fotoğraflar da bu işe yarar, duvara asılmış geyik kafası veya ayı
postu da. İnsan *duygular* için can verir ve böyle tuhaf davranışlar gösterir:
Bir canlıyı öldürüp, içine doldurup, duvara asmak veya bir cihazın ekranındaki
fotoğrafa *gerçek muamelesi yapmak.*

Tarihi kişiliklerin çoğunun fotoğrafı yoktu. O sebeple *ölümsüzleşmek* için
resim veya büstlerini yaptırmışlar. Ölümsüzleşmek o zamanlar herkese nasip
değilmiş, şimdi hepimiz *ölümsüz* olabiliyoruz. Yaşarken de, yüzümüz gözümüz
biliniyor, devletler ve şirketler için de büyük nimet tabii. Bütün mensuplarını
ayrı ayrı fotoğraflarıyla tanıyabilmek bu çağın getirdiği *nimet* ve aynı
zamanda, insanın neden artık *insan* olmadığını, bir *fotoğraf koleksiyonu*
olduğunu anlatan bir örnek.

İnsan artık nefes alarak değil, fotoğraflarıyla, onların yayılmasıyla,
beğenilmesiyle, paylaşılmasıyla *yaşıyor.* Birinin yaşadığını nasıl anlıyoruz?
Fotoğraflarına bakıyoruz. Sentetik fotoğraflarımı üreten bir program yapsam,
yaşayan insanların değişik durumlardaki fotoğraflarını alıp benim yüzümü üstüne
işlese, öldükten sonra da *yaşamaya* devam edebilirim.

İlk icad edildiğinde ölüleri hatırlamak için ve *hızlı portre* için bir araçmış.
Artık fotoğraf insandan daha gerçek. Fotoğraf kadar varız ve öldüğümüzde değil
fotoğraflarımız tüm telefonlardan silindiğinde yok olacağız.

