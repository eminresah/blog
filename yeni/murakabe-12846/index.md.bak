---
title: "Murakabe 12846"
date: 2014-11-23 02:18:14 +0200
dp: 12846
draft: true
tags: []
---

Kibirli bir insan olduğunu duydun mu hiç? Bunu söyleyen oldu mu?

Bana kızanların söylediği ilk cümlelerden biridir bu. *Çok kibirlisin!*

Ne hissettiriyor sana bu? Belki gerçekten kibirli birisindir?

Bunun sebebini düşünüyorum. Bir insanın tavuğuna kışt dediğim için
*kibirli* olmuşsam ki hemen her zaman böyledir, pek ciddiye aldığım bir
ifade olamıyor. Bu gerçekten böyle bir kusurum olduğunu inkar babında
değil ama insanlar arasında da bana bu ithamı yapacak kadar mevzuları
*kişiselleştirmeyenine* rastlamadım.

Kişiselleştirmek?

Bir insana kibir atfederken, bunun herhangi bir duygudan,
incinmişlikten, *bana nasıl bunu söyler* düşüncesinden etkilenmemesi
lazım. İbrahim Aleyhisselam'ın put parçalaması da kibirli bir
davranıştır, ne demek sen binlerce insanın taptığı putları parçalıyor ve
dalga geçer gibi baltayı da son kalanın boynuna asıyorsun. O putlara
tanrı veya tanrı simgesi veya tanrıya götüren araç gibi bakanlar için bu
hareketteki kibir hiçbir şeyde yok. *Sen kim oluyorsun da putlarımızı
parçalıyorsun* demişler zaten.

Kendini bu şekilde açıklaman da biraz kibir kokmadı mı sence?

Nereden örnek vereyim? Tabii ki Halilullah kadar put kırıcı değilim,
korkularım daha fazla, evladımı kurban edemem, onun kadar sağlam bir
imanım da herhalde yoktur. Anlatmaya çalıştığım sadece *kibir* denen
meselenin o kadar kolay karar verilebilecek bir mesele olmadığı. Birine
kibir ithamı yapabilmek için kalbini birkaç imbikten geçirmek lazım.

O imbiklerden ne süzülecek?

Duygular. Putlar. Bir insanı senin manasızca çok sevdiğin bir şeye,
diyelim kerameti kendinden menkul hocana, diyelim futbola veya diyelim
arabalara karşı pek ilgisi yok ve bunları zaman kaybı görüyor diye
kibirle itham edemezsin mesela. Kibir *ilginin* veya *saygının*
yokluğuyla değil, varlığıyla ortaya çıkar.

Nasıl yani?

Yani bir insan, tuttuğu takım veya bindiği arabadan dolayı kibirli olur
ama bunları ciddiye almayan birini kibirle itham edemez. Asıl kibir fani
olanı fazla ciddiye almaktan, zamanın götüreceği ve şartlar değiştiğinde
değişecek olanı hayatının merkezine koymaktan kaynaklanır. Ancak
zamanımızda bunları yapmayanlara *kibirli* deniyor. *Beni beğenmiyor, bu
ne kibir.*

Senin de gıcık bir tarafın var ama, bunu da kabul etmen lazım.

Bunun farkındayım. Hoşça vakit geçirilen bir insan olmak isterdim,
eğlendiren, yaraları unutturan cinsten bir arkadaş velakin olamadım.
Tabiatım ve hayatım müsait değildi.

Sadece bu mu?

Benim bir kusur bulacağıma, eleştireceğime, kabul etmeyeceğime dair de
kabuller var. Önüme bir konu geliyor ve ne kadar manasız gördüğümü
anlatamam. Bunu da belli ediyorum. Belki belli eden taraflarımı yontmam
lazım. Beğeniyormuş gibi yapmayı biraz daha öğrenmem. Bunu isterdim ama
o kadar kolay değil. *Doğru* olmaya çok uğraştım, içimi ve dışımı
birbirinden fazla ayırmamaya. Şimdi çıkıntılık yapan huylarımı yontmaya
uğraşmak, eğer içimi de *düzeltmeyeceksem*, bulduğum hazineyi kaybetmek
gibi geliyor.

İçini düzeltmelisin belki de?

Soğuk durduğum konularda hayli düzgünmüşüm gibi geliyor bana da. Hayatta
sevdiğim şeyler var ve bunlara bakıp, diyelim sigarayı veya maç
seyretmeyi seven insanları anlıyorum. Bununla beraber onların gönlü
olsun diye onların sevdiklerini sevmek bana çok manalı gelmiyor. Ne
yapayım? Onların ümüğüne çöksem, arada sırada takıldığım Europa
Universalis oynamayı severler mi mesela? Maç seven adamları bu oyunun
başına oturtsam, on dakika sonra *bu ne biçim oyun* deyip kalkar. Ben de
onların *oyunlarına* aynı tepkiyi veriyorum sadece.

Ama onlar çoğunlukta, sen azınlıktasın.

Evet, mevzuun özü bu. Genelin itibar ettiğine itibar edersem, hangi
konuda olursa olsun, hayatım kolaylaşır. Zor da olsa öğrendim. Ezelden
beri akıntıya karşı kürek çekiyorum. Bu beni yordu. Sanırım bıktım.

Hayattan mı, konulardan mı?

Genele muhalif olmaktan. Çoğu alıştığı için bu konforun farkında değil.
Sinemaya gidip, en büyük salonda oynayan filmi seyredince beğenmek büyük
bir nimettir. Benim çoğundan kaçasım gelir. Elime bir felsefe veya
matematik kitabı ver daha rahat ederim ama bir yerden sonra bunların da
*önemli* olduğundan şüpheye düşüyor insan.

/Kibir/ ithamı da bundan kaynaklanıyor herhalde.

Evet, herhalde. *O bizim beğendiklerimizi beğenmez, o halde o bizi
beğenmez, o halde o çok kibirli* diye gidiyor. İlk cümleden ikinciye
geçiş de doğru değil, zevkleri ve kültürü hayli yalapşap ama kendileri
iyi pek çok insan tanıdım. Zevkleri rafine pek çok hokkabaz da. *Priming
effect* diyorlar. İyi insan olmanın, nasıl derler, daha iyi giyinmek
veya daha güzel yemeklerle alakası varmış hissi vardır, onun için
dolandırıcılar şık giyinir. Yanlış bir düşünce.

