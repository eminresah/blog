---
title: "Virgül 1 Ağustos, #1"
date: 2018-08-01 00:10:35
dp: 14261
featured_image: "/images/header-108.jpg"
images: ["/images/header-108.jpg"]
published: true
tags: [Meclis]
---



İçimdeki meclisten bahsettim birine. *Senin hakkında tek bir fikrim yok, çünkü
içimde belki yirmi ses, hakkında farklı şeyler fısıldıyor.*

Annem Netflix'te bir yemek belgeseli buldu. Dün seyrettiği bir bölümde, bir
tapınak aşçısı, *yaratıcılık için ego'nuzdan vazgeçmelisiniz* diyordu. Böyle
düşünmemiştim hiç, evet, belki de fark budur, *yaratıcılık* dedikleri,
içindeki meclisi susturmamak.

İnsan büyüdükçe, içindeki seslerden biri, o meclisin tepesine çıkıp yumruğunu
sallamaya başlıyor. *Şöyleyim, böyleyim, ben buyum, ben öyle değilim, ben ondan
üstünüm.* Meclis susuyor, üyeleri yavaş yavaş seslerini kaybediyor veya
*diktatörün* söylediklerine baş eğiyorlar.

Ego herhalde bunun için yaratıcılığın düşmanı: Hedefsizlik, gayesizlik, bulutsuz
bir akşamda bahçede oturup, göğe bakarak yazı yazmak, tepelerin ardındaki
helikopter sesini düşünmek.

Konuşuyorlar, helikopter meclis üyelerini tedirgin etti, biri acil yurtdışına
giden bir işadamından, diğeri yükselen ayı seyrederek demlenen bir pilottan
bahsediyor, birine göre kadınlar helikopterde kına gecesi yapıyorlar, diğeri
gizli bir askeri toplantı için tutulduğunu anlatıyor, biri bir meteorun tam da
helikopterin üstüne düşeceğinden bahsediyor... Ben hepsini dinliyorum, sonra,
*bir helikopter, gelip gidici, ne kadar endişe ettiniz* diyorum. Susuyorlar.

