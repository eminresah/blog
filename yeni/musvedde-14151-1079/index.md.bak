---
title: "Müsvedde 12 Nisan, 17:15"
date: 2018-04-12 17:13:28
dp: 14151
featured_image: "/images/header-114.jpg"
images: ["/images/header-114.jpg"]
published: true
tags: []
---



Eskiden de hem *sosyalist* hem *liberal* olmak mümkündü, Marxist olmadan da bir
takım sosyalist fikirler besleyebilir, bunların gerçekleşmesi için de Liberal
bir düzen arzulayabilirdiniz. Bugün *sol liberal* dediğimiz şeyden bahsediyorum.
Mümkündü ama *makul* değildi, çünkü Sovyetler diye bir gerçek ve Soğuk Savaş
diye bir mücadele vardı. Stalin'in *devrimi* açık savaş yerine KGB yoluyla
yaymayı tercih etmesinin de etkisiyle, oturup konuşunca *makul* bulacağınız
fikirleri dinlemek yerine, sahiplerini *komünist* yaftasıyla yargılamayı tercih
ederdik.

Şimdilerde de *İslam* ve *Liberalizm* öyle biraz. Teorik olarak herkes biliyor:
Liberal bir düzende müslüman olmak mümkün ama *Komünizm'in* muadili *İslamcılık*
veya *Cihadçılık* diye bir yafta üretip, bununla insanları yargılamaya
başladıktan sonra, artık giderek daha *zor* hale geliyor.

Bir noktada *İslam'ın modern dünya ve Liberalizm'le çatıştığı yerde, hangisini
tercih edeceksin?* sorusuna cevap vermek gerekecek. Bir müslüman *modern
dünyayı* dediğinde, tekfir edileceğinin, *İslam'ı* dediğinde *terörist* ilan
edileceğinin farkında olacak. O noktaya geldik mi, bizim için değil ama Batı
için konuşacak olursak, evet. *Şehadet ederim ki modern dünya, İslam'ın da yer
bulacağı bir barışı temin ediyor* mu diyeceksin, *şehadet ederim ki, modern
dünya tağut ve sahte tanrılar rejimidir* mi?

Meseleyi ertelemeye, görmezden gelmeye, kafasını kuma gömüp, İslam'ın *barış
dini* olduğunu sayıklamaya devam eden çok *aydınımız* var. Bununla beraber
ortalama bir Batılı için, artık İslam'ın ne olduğu değil, ne *olmadığı* mühim ve
bugünkü halde İslam'ın *Batı medeniyetine ait olmadığı* dışında bir fikri de
yok. Bu *ortalama Batılı* da tüm bu modern dünyanın politikalarını belirleyen
fikir. Trump'ı seçen insanların, İslam'ın ne olduğu ve bir takım esmerlerin
hangi sebeplerle *teröristleştiklerini* düşünmeye vakit ayıracaklarını sanmam.
Bizim _apolojist müslümanlar_ da kendilerini *Batılı aydınlara* ne kadar
anlatırsa anlatsın, sonunda siyasetin rengini belirleyen bu ortalama insan
oluyor.

Müslümanlar ve onlar vasıtasıyla İslam modern dünyaya ne kadar biat ettikleri ve
ona ne kadar riayet ettikleriyle ölçülecek. Eskiden İslam'ın, modern dünyaya
sahici bir muhalefet olabileceğini düşünürdüm, şu an öyle olmasa da modernliğe
karşı *denk* bir dünya görüşü olarak varolabileceğini, yaşayabileceğini,
geliştirilebileceğini... Ancak Türkiye'nin *İslamcılarını* gördükten sonra bu
fikrimden dönmek zorunda kaldım. Makul olan müslümanların da, tedricen, nesil
nesil modernleşmeleri. 

Güzel sözlü ajitatif şairler *müslüman terörist olmalıdır* diyecek, *haklı
noktadan* konuşacak belki, *bu Kitab'a iman ediyorsanız, nasıl olur da modern
dünyaya biat edebilirsiniz?* diye soracak ve birbirimize bakıp, *adam haklı,
Allah'ın indirdiğiyle hükmetmeyen kadar zalim kim olabilir?* diyeceğiz. 

Ancak çocuklarımız ve onların çocukları, eğer bizi *geri* görür, adaletsiz
görür, birbirimize karşı dürüst olmadığımızı, inandığımızı söylediğimiz Kitab'a
sadece inşaat bitene kadar iman ettiğimizi ama ameleye parasını vermek gerekince
veya yaptığımız evi satarken, *aldatmayacaksın* hükmü hilafına hikayeler
anlattığımızı farkederse, ne yapar? Türkiye'de İslam'ın *marka değeri*
müslümanlar aracılığıyla giderek düşerken, nasıl olur da modern dünyaya hakiki
bir muhalefet olabileceğimizi iddia edebiliriz?

Bu konulardan konuşurken, kendimi 1943 yılında savaşı kaybedeceğini farketmiş
bir Alman gibi hissediyorum. Bir yandan İslam'ın modern dünyayla savaşını
kaybedeceğini, henüz kaybetmediyse de, müslümanların sonunda *Allah'ın
indirdiğiyle hükmetmeyenler* arasına gireceklerini gördükten sonra, ne yapmak
gerekir? Cepheden kaçmak mı gerekir, yoksa savaşmaya devam etmek mi? Sonucunu
bildiğin ama teslim olmak da işine gelmeyen bir savaşta, nasıl bir davranış
sergilemek gerekir? Benim için artık asıl mesele sanırım bu.


