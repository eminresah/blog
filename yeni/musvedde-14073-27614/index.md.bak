---
title: "Müsvedde 25.01.18 00:39"
date: 2018-01-25 00:39:58
dp: 14073
featured_image: "/images/header-18.jpg"
images: ["/images/header-18.jpg"]
published: true
tags: []
---



Ameliyat olmadan önce imzalattıkları kağıtta, *bak, bunun sonucunda ölebilirsin,
emin misin, son kararın mı?* yazıyor. 

Ölüm geride kalanlar için hukuki bir sorun. Bir başağrısı. Ölen nasılsa ölmüş
artık, geride kalanların olanlardan dolayı *zarar görmesi* ne kadar anlamlı?

Ahlaki doğruların bilimsel aksiyomlardan çıkarılamadığı söylenir. Hume'un işaret
ettiği bir mesele. Ortada sadece somut veriler varsa, soyut ahlaki bir aksiyom
eklemeden bunlardan bir ahlak kriteri çıkaramazsınız. Ahlakla ilgili bütün
meselelerde, insanın iyiliği, faydası, gerekliliği veya birbirine yardım etmesi
şartı gibi temel bir şart vardır. 

Bu durumda aslında hukukun da bilimsel temeli yok. Çünkü hukuk ahlakın eline
kılıç almış şekli. Diyelim bir insanın ölümünün *kötü* olduğunu kabul
etmiyorsanız, hukukunuzda insan katline ceza veremezsiniz. Mülkiyet için
aksiyomatik bir tanımınız yoksa, hukuken hırsızlığın suç olmasını izah
edemezsiniz.

Ölüm de böyle: Bunun *kötü* olduğunu kabul etmek gerekiyor. Kim için kötü?
Geride kalanlar için. Ne için kötü? Bu insan yaşasa iyi işler yapacaktı, ondan
mı, yoksa sevenleri vardı, eksikliğini hissedecekler, ondan mı, yoksa, ne
biliyim, herhangi bir sebep göstermeden de kötü mü ölüm?

Aslında temel bir mesele ama *Ölüm neden kötüdür?* üzerine sanırım hiçbir şey
okumadım. Darbe girişiminde öldürdüğü bir kimsenin *cennete gittiğine* inanan
FETÖcü gibi, bu meseleyi tuhaf seviyelere çıkarmak mümkün. *İnsanları cennete
göndermek için öldürüyoruz, o halde neden bizi yargılıyorsunuz?*

Bunun idam cezasıyla cevabı belki şöyle: *Size ceza vermiyoruz, biz de sizi
cennete göndermek istiyoruz.* 

Bununla beraber ölümün kötülüğünü, ölümün sonrasına değil de sadece hayata
bakarak nasıl cevaplayabiliriz?

