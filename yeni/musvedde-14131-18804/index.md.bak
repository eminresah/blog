---
title: "Müsvedde 23 Mart, 22:12"
date: 2018-03-23 22:12:23
dp: 14131
featured_image: "/images/header-15.jpg"
images: ["/images/header-15.jpg"]
published: true
tags: []
---




Saç telleri
Acıyla tutundu
Cevapsız kafaya

----------

Hafif bir acı. Zihnimin köşelerinde. Hayatın *vazgeçilmez* gördüğü ne varsa,
hepsinden imtihan edildim sanırım. Düşününce, annemle aynı evde 4-5 sene yaşamış
biriyim, babamla belki 1 veya 2 yıl. Hayatım birilerini özlemekle geçti, şimdi
bu A- ve F-. 

Bana dedi ki, *çocuklar bir şekilde bunun üstesinden gelir ama sen üstesinden
gelebilir misin?* Aylık kırkbinlira gelirim ve 10-20 evim olduğunu iddia ettiği
bir dava dilekçesi yazıp, belki beş sene sürecek dava sürecinde elimi kolumu
bağladığı için son çare olarak memleketi bırakıp gitmekten bahsettiğim *bir
arkadaş* soruyor bunu. *Evet* dedim, daha büyük ayrılıkların üstesinden geldim,
daha zor yalnızların üstesinden geldiğim gibi. Atlattığım, nasıl atlatacağımı
bildiğim hastalıklar bunlar ve hayat, eskiye nazaran, 10 yaşıma veya 20 yaşıma
nazaran çok daha kolay.

Bir de *marjım geniş* dedim tabii, hala *antidepresan* kullanmadım. Altı ay önce
*muhtemelen bu sefer gerekecek* diyordum ama gerekmedi hamdolsun, biraz
*verimliliği* azalttım, çalışmayı neredeyse bıraktım ama yine de *majör
depresyon* diyecek kadar bunalmadım. Kendi belirlemediğim, hazırlık yapmadığım
olayların geliştirdiği bir süreç olarak üstesinden iyi geldim bence. Bir defa
psikoloğa gittim ama psikolog benden daha kötü durumdaydı, yazık psikoloğa deyip
vazgeçtim.

Çocuklarla halimizi görenler *bu adam bu çocuklar olmadan yaşayamaz, o kadar
bağlı görünüyorlar birbirlerine* diyor. Doğru, çocuklarla birbirimize düşkünüz,
bunu da bizi tanıyan herkes bilir ama *yaşayamaz* kısmı doğru değil. Bu sanırım
*bağımlılık* ve *bağlılık* arasındaki fark, onlarla ilgilenmemin sebebi
*bağımlılık* değil, bağlılık ve sorumluluk. Onlar olmazsa mutlu olduğum başka
sorumluluklar bulurum. Özlerim ama hayatımın en derin özlemi olmazlar.

Budistlerin *Dukkha* diye bir kavramı var: Acı çekme. *Hayat acı çekmekten
ibarettir* diyorlar, bunun sebebi de *bağımlılıklardır.* Ancak nüans var:
İnsanın ister istemez bağlılıkları oluyor, bir şeyleri istiyor, hiçbir şeyi
istemeden yaşamak mümkün değil. Onun için *bağımlılıktan* kurtulmayı hedeflerken
tüm bağlılıkları terketmeye çalışmak, nihai noktada insanın daha tuhaf, kendine
de, başkasına da faydasız birine dönüşmesine sebep oluyor. Bağımlılıkla,
bağlılığı birbirinden ayırmak lazım.

Bir iki ay öncesine kadar, çocuklara olan düşkünlüğüm *bağımlılık*
seviyesindeydi. İtiraf etmek gerekirse, çocukların başına çaresi elimden
gelmeyecek bir derdin uğramasından korkuyordum. Benim gibi hep sevdiklerinden
imtihan edilenler korkar bundan.

Çocukların *atlatılması gereken bir bağımlılık* olduğunu farkedince, üzerinde
*çalışmaya* başladım. Hala tam olarak atlatabildiğimi söyleyemem. Kızım canı
istediğinde nasıl kucağıma çıkacağını biliyor, onu henüz çözemedim ama
*bağımlılık* giderek azalıyor. Birkaç ay önce *her gün göreyim* diye yalvarma
seviyesinde olduğum *bağımlılık*, şimdi *haftada iki gün görmesem daha iyi*
diyecek hale geldi. Bir süre sonra *sadece sorumlu olduğum kadar* diyebileceğim
herhalde.

Son altı ayın bana *öğretici* tarafı bu oldu. Allah beni kendisinden fazla
sevdiklerimle imtihan etti hep, çocuklardan ayrılmak zorunda kalmanın *seyr-i
sülukum* açısından manası da buymuş. Bağlılık hala devam ediyor, hala onlarla
zevkle oynuyoruz ve hayatlarındaki sorumluluğumdan kaçmıyorum, yine de onlara
olan ilgi ve sevgimin hayatta bana *acı vermesini* de tedavi ediyorum.  

