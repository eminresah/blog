---
title: "Yevmiye -- 12616"
date: 2014-11-23 02:18:14 +0200
dp: 12616
tags: []
---

/Nuri bey iyi bir adamdır. Kendisini tanırım. Uzun zamandır./

--------------

Gün içinde :math:`\frac{Yalnız Saat}{24}` oranı ne kadar az olursa,
kafamda çalkalanan cümleler o kadar fazla oluyor. Bir noktadan sonra
insanlara dönüp *susun, sizi dinlemem için biraz yazmam gerek* demeye
başlayabilirim.

--------------

`Brain Pickings'de Bukowski'nin yazı süreciyle ilgili bir
yazısını <http://www.brainpickings.org/index.php/2013/09/04/charles-bukowski-on-writing/>`__
okudum.

    Yazmak güzel bir kadınla yatağa girmek gibi ve sonrasında kadın
    kalkıyor, cüzdanına gidiyor ve elime bir avuç para tutuşturuyor.

Yazdıklarımdan dolayı bana böyle bir hürmet gösterilmedi. Ben de
istemedim sanırım. Her memurun aklına arada bir üşüşen *bir kafe açsam
da kurtulsam şu işten* fikri gibi, aklıma *kitapçım olsa ve kendi
kitaplarımı da satsam* diye bişiyler geliyor ama onun da olacağı var mı
bilmem. Bazen yazıları toparlayıp, başına bir de kapak resmi eklemek
istiyorum ama onu bile beceremediğime göre, bunlardan kitap çıkarmam
zor.

Belki yardım almam lazım.

--------------

Yazı konusundaki düşüncelerim benzer. Yalnız *o kadın* çıkarıp para
verdiğinde, reddetmeyi tercih ederim. O zamanlar *yayıncı* denen
kurumların vazgeçilmez bir fonksiyonu vardı. Onlar olmasa kimsenin
Bukowski'nin yazdıklarını okuma imkanı yoktu. Artık var.

--------------

Hani derler ya, *üzerinde çalıştığım* birkaç kitap var. Çalışmıyorum
aslında, lafın gelişi, yatıyor hepsi. **Affaniye** var, *ahlak üzerine
mektuplar* olacak, **Ferzaniye** var, *bilgi üzerine mektuplar* olacak
ama muhtemelen adını değiştireceğim. (**Berây-ı Verâ** gibi olur
herhalde, doğmamış çocuğa kitap yazıyoruz.) **Yol** var, daha iyi bir
isim bulamadım, siyasi manifesto. Bir de roman var ama onun akıbeti ne
olur bilemiyorum. Acaba eski şiirleri toplasam okuyan olur mu?

Buraya hiç koymadığım, 2005'ten 2009'a kadar yazılmış buradaki kadar
yazı var. Arada onlara dönüp ayıklamak da istiyorum ama ah.

/Zamanım yok/ yalanını sevmem. O yalan yerine doğrusunu söyleyeyim:
Benim böyle planlı programlı bir yazı hayatım yok. Yazmak sözkonusu
olduğunda tam bir Don Juan'ım. /Bir kitap olsun, evin olsun, sabah akşam
onunla uğraş, altı ay sonunda bitsin, onunla gurur duy, sabah akşam
reklamını yap, güzel kızlara imzalayıp dağıt/ kafası yok. Ne yazarsam
bahtıma. Yarın aklıma ne gelecek de yazacağım, bir fikrim yok ve böyle
yazıların hangi kitaba gireceğini bilmiyorum.

--------------

İnsanlara yazmalarını fazla telkin ettiğime kanaat ettim.

Demiş ki amca:

    Yazmak kesinlikle iş değildir... İnsanlar bana ne kadar zor
    yazdıklarını söylediklerinde anlamıyorum çünkü bir tepeden aşağı
    yuvarlanmak gibi geliyor. Özgürleştirici. Zevkli. Bir armağan ve
    yaptığınla para da kazanıyorsun.

Mektuplaştığım bazı arkadaşlara neredeyse diz çöküp *ne olursun yaz*
demediğim kalıyor. Buradan anlıyoruz ki herkes bu kadar kolay
*yuvarlanmıyor.* O halde zorlamaya gerek yok.

Yazma faaliyetinin ürettiği *şeyden* insan çok zaman memnun kalmaz, ben
de kendi yazdıklarıma karşı güzel duygular beslemiyorum. Bununla beraber
yazmanın maksadı da son ürün değildir zaten. *Lütfen yaaaz* dediğim
birine, muhtemelen yazılarını hep muhteşem bulduğum için değil, yazı
faaliyetinin berraklaştırıcılığı için söylemişimdir. Onun için
*yazdıklarım iyi değil* denmesini anlamam.

Yine de, çoğu insan hayatta çoğu şeye *son ürün* açısından yaklaşıyor.
Yazıya da böyle yaklaşmalarını anlayışla karşılamak gerek.

--------------

`4 Cümle <http://4cumle.org>`__ diye de bir blogum var. Oradaki yazıları
da 444'e ulaşınca kitaplaştırabilirim.

Bir kafede masaların üstünde bu kitabın olduğunu hayal ediyorum. Öyle
bir kitap çünkü, kafede okunacak cinsten kısa yazılar.

--------------

Bugün kitaplardan gidiyoruz ama aslında kitaplarını hemen hiç okumadığım
ancak konuşmalarında anlattıklarıyla çoğu kitaptan fazla *düşündüren*
Watts gibi bir adamı örnek almak da mümkün. Türkçe'ye de çevrilmiş
kitapları mevcut ama konuşmalarındaki tat onlarda yok.

Belki bu *kitap* mevzuunu artık rafa kaldırıp, ne yazacaksam buraya
yazmayı tercih etmeliyim. Sonra güvendiğim birine toplatır, imla ve
ifade hatalarını düzelttiririm. Yarım kitaplardansa, tam yazılar olsun.

/Kitap yazdım/ diyecek kadar havalı değil ama ne yapalım?

--------------

/Hayatın son ürünü nedir?/

Herhalde ölümden başka bir ürünü yok. İnsanın bir yerlere ulaşmaya
çalışarak, yolculuğu unutması bu sebeple çok tuhaf. *Koşa koşa gittiğin
yer ölüm, dur bari biraz soluklan.*

--------------

Bugün Watts ve Kahneman'ın *Thinking Fast and Slow* (Hızlı ve Yavaş
Düşünmek)'inden iki bölüm dinledim.

Watts'tan aklımda kalan:

    İnsanlar ölümsüz olsaydı, *bebek şuuru* yok olurdu. Kelimeler ve
    kavramlar *özün* yerine geçer, gerçek hiçbir zaman bulunamazdı. Ölüm
    *bebek şuuru*, yani dünyaya kelimelerden, kavramlardan, kalıplardan
    bağımsız bakabilen şuur yeniden ve yeniden başlayabilsin diye var.

Kuvvetli bir düşünce. Doğu dinlerinin sorduğu sorulara cevap vermek,
Ateizm'e cevap vermekten zor. Ateizm bunların yanında çocuk oyuncağı
gibi kalıyor. Zaten Batı'dan arak bir Ateizm'in memleketimizde pek bir
karşılığı yok, biz *kişileşmiş* bir tanrıya inanmıyoruz, onun için
tanrıya dair pek çok itiraz İslam'da geçerliliğini kaybediyor. Zaman
zaman Hristiyan bir toplumda doğsaydım, muhtemelen azılı bir Ateist
olacağım aklıma gelir.

Tanrı'nın 2000 sene önce insan olarak yeryüzünde göründüğüne, sonra
*insanlığın suçları için* çarmıha gerildiğine, üç gün sonra mezarından
kalkıp göğe yükseldiğine inanıyor adam. İnsanlığın suçu da, zamanında
cennetten kovulmasına sebep olmuş suç. Çoğu pazar günü ağzına verilen
şarabın *tanrı'nın kanına*, ekmeğin de *tanrı'nın etine* dönüştüğüne de
inanıyor. Bunları inkar etmenin tek görünen yolu Ateistlik olunca, ne
yapsın?

Böyle bir iklimde gelişmiş Ateizm'in, memleketimizde pek kök salamıyor
olması da herhalde bundan. Müslüman zaten böyle *mamül* tanrılara karşı
ateisttir ve *gayb* konusunda *agnostik* sayılır. (Yani *kainat şunun
içindir, bunun içindir* demez, sadece *insan kulluk içindir* der.)
Ateistin şüphe uyandırabileceği en önemli konu *vahiy*, onu da nedense
*falanca Sümer hikayesinde de tufan var* diyerek yapmaya çalışıyorlar.
He, var, `tufandaki geminin yarım futbol sahasından büyük ve yuvarlak
olduğunu
anlatan <http://www.theatlantic.com/technology/archive/2014/01/noahs-ark-round/283335/>`__
bir taş tablet de ortaya çıktı hatta ama biz zaten bunları *tarihi
gerçek* diye değil, *ibret alınacak* diye okuyoruz. Bunlara *eskilerin
hikayeleri* diyenler, o vahiy sırasında da vardı, mevzuun bu olmadığına
bir türlü gelemiyoruz.

Biri Temel fıkrası anlattığında *ama Temel gerçek değil* diyen adam ne
kadar akıllıysa, Kitab-ı Hakim'deki kıssalara bakıp *ama bunlar tarihi
değil* diyen de işte o kadar akıllı.

Tarihi veya değil, mevzu o değil canım, hala anlamadın mı?

--------------

Neyse, işte, Ateizm cevaplanması çok zor bir mevzu değil, velakin Doğu
dinlerinin sorduğu sorular zor. Diyeceksiniz ki, *bunları tasavvufla
cevaplarız*. Evet, velakin bu ikisi bazen o kadar benziyor ki,
verdiğiniz cevap, *tasdik* manasına da gelebilir.

Hristiyanların tanrılarını kişileştirmelerinin aksine, Doğulular (ve
Deistler ve sairleri de) Tanrılarındaki *iradeyi* inkar ediyorlar. İşin
özü herhalde bu.

İnsan kainatta bir kendisi ve bir de tanrısı olmak üzere, sadece *iki
kişi* olduğuna inanabilir. Kainatı *ben* ve *ben-olmayan* diye iki kısma
ayırabiliriz.

/Ben/'in sınırları belli olmasa da, iradesinin, aklının, düşüncesinin
bir sınırı olduğunu kabul eden insanın; bu sınırları ilmiyle ihata eden
Allah'a iman etmesi kolaydır. Ancak *her şey Ben'den ibaret ve Ben de
O'yum* demek, tüm sorumluluğunu Allah'a yüklemesi anlamına gelir. Bunu
söyleyenin aynı zamanda susması ve o an kendinden başkası haline
dönüşebilmesi gerekir.

/Rabbim güneşi doğudan doğuruyor, sen de batıdan doğur/ sorusuna muhatap
olduğunda cevabın nedir?

--------------

Kahneman'ın kitabında ise istatistikteki Bayes kanunundan habersiz
insanlar hakkında bir iki kelam edildi.

Daha sonra *hale etkisi* adını verdiği ve mesela insanın sevdiği insanda
iyi özellikleri görmesine sebep olan psikolojik etkilerı anlattı.
Yakışıklı birinin daha akıllı görünmesi gibi.

Hayatın düşündüğümüzden çok daha fazla *şans* eseri olduğuna, ancak
geriye dönüp hikaye anlatırken, *sebep sonuç* ilişkileri kesinmiş gibi
konuştuğumuzu söyledi. Şirketlerin yöneticilerinin etkisinin aslında o
kadar da fazla olmadığını, insanların olaylar olduktan sonra, olaylar
hakkında önceden yaptıkları tahminlerini hafızalarında *tashih* ettiğini
söyledi. *Ben zaten böyle olacağını biliyordum* sözünün manasız
olduğunu, *biliyordum*'un ancak *bilinebilir* şeyler için anlamlı
olduğunu anlattı.

Bu kitabı sevdim. Kahneman, Amos Tversky ile geçen yüzyılın ortalarından
beri yaptığı çalışmaların özetini sunmuş. Bu kitabı bir kere daha
dinleyip, özet geçmek istiyorum, eğer mümkün olursa. Olmazsa da herhalde
çevrilmiştir veya çevrilecektir, okuyunuz.

--------------

Bugün gündeme dair aklımda kalan `İsmail Kılıçarslan'ın
yazısı <http://yenisafak.com.tr/yazarlar/ismailkilicarslan/vallaha-bilmiyorum/50036>`__
oldu. Güç zehirlenmesinden bahsediyordu.

Ben böyle yazılardan kendi hesabıma bir şeyler almaya çalışırım. Yazının
muhatabının zaten umurunda değildir. Güçten sarhoş olmak böyle, insana
neye muktedir olduğunu da unutturur. Adam konuştukça ibretlik vak'aya
dönüşüyor.

Aklıma geldikçe o *ceket üstünden tansiyon* sahnesine gülüyorum. Durup
durup gülüyorum. İkide bir sağlık ocağına gidip, tansiyon ölçtüren
teyzeler aklıma geliyor, iyi olduğunu bir türlü kabullenemeyen. Yirmi
sene evvel de, arkadaşın *çok hasta olduğu, her an ölebileceği, günde
bir avuç ilaç yuttuğu* söylenirdi, hala yutuyor anladığım kadarıyla.

Adamı teskin etmek için çareyi ceket üstünden tansiyon ölçmekte
bulmuşlar zahir. *İyi iyi, tansiyonun iyi, daha ceketin dışına
çıkmamış.*

Bir binanın kenarına çıkıp, *bak kendimi atarım* diyen bıçkın aşıklar
vardır hani. Gülen de *üzerime gelmeyin, ölüveririm* demek istiyor
herhalde.

/Bana ne, bana ne, öleceğim işte, tansiyonum yüskek./

Vamık Volkan'ın *Ölümsüz Atatürk*'teki Freudyen tahliline benzer bir
şeyler yazan olsa da okusak Gülen'le alakalı.

--------------

Allah bana, hangi formda olursa olsun, sarhoş edecek *güç* vermesin.

