Title: Pendul 17 Nisan 
Author: Emin Reşah
Date:  2019-04-17 11:45:09
Dp: 14520
Status: published
Image: /img/header-44.jpg

Nasıl kurtarmayı düşünüyorsun dünyayı sevgili E?

Ben dünyayı kurtarma konusunda kendimi yeterli görmüyorum ama kendimi
kurtarabilirim, belki, bir ihtimal. İnsanların kurtarılmak istediğini
düşünmüyorum ayrıca.

Bunu istiyorlar, bence, bir kurtaran olsa diye bekleyen çok insan var.

Evet ama benden değil, daha doğrusu oldukları gibi kalarak kurtarılmayı
istiyorlar. Böyle bir kurtuluş yok, tırtıl için kurtulmak kozadan geçiyor, insan
için de sıkıntıdan... Ama insanlara sıkıntıyı vaadedersen seni sevmezler ve
kurtarmanı istemezler. Bir cevhere *seni ateşe atıp altın yapacağım* desen
*cevher haklarından* bahseder ve ne kadar kötü biri olduğundan.

Belki, bir ihtimal böyle, evet ama yine de prensipte kurtulmak istediklerini
kabul edebiliriz.

Bence kurtulmak istedikleri durumların çoğundan kurtulmanın yolu *basit* ama
*zor.* Fakirlik mesela, insanın yapmayı istemediği pek çok işi yapmasını
gerektiriyor. Bunu yapmak yerine parasızlıktan şikayet etmek daha kolay ve ilgi
toplamak için daha iyi.

Kurtarılmak isteyen insanların aslında kurtarılmak değil de ilgi istediğini mi
söylüyorsun?

İnsanların pek çok sorununun ilgi ihtiyacından kaynaklandığını düşünüyorum:
Kadınların çoğu kocalarından şikayet ediyor ama boşanmıyorlar, esnafın çoğu
işlerden şikayet ediyor ama dükkanları hala açık, insan halinden şikayet etmeyi
seviyor çünkü diğer türlü ilgi yollarına göre hem daha güvenli, hem daha
masrafsız.

Güvenli?

Bir insan başarısıyla, parasıyla ve bunun gibi yollarla ilgi çekerse, birinin
gelip kendisinden yardım/borç istemesi veya hırsızlığa kalkışması ihtimali var,
dahası insan için elindekini kaybetmeme endişesi, olmayanı kazanma endişesinden
daha baskın. Şikayet edenden kimse bir şey istemiyor, kaybetme korkusu da yok.
Masrafsız da, zamanını değişmemek ve saçma yaşamaya devam etmeye ayırıyorsun ve
kimse seni hep yaşadığın gibi (ve genelde *herkesin yaşadığı gibi*) yaşıyor
olmaktan dolayı suçlamıyor.

Nasıl hep yaşadığın gibi yaşamak?

Diyelim adam her gün saatlerce futbol seyrediyor, bir takımın fanatiği. Bunun
için ayırdığı zamanı dersine veya işine ayırsa, onlarla ilgili şikayet ettiği
konuları çözüme kavuşturacak. Ancak bunu yaparsa, hem konfor bölgesinden
çıkacak, hem de risk almış olacak. Bunun yerine maç seyretmeye ve şikayet etmeye
devam etmek daha iyi. Psikolojik bir konfor olmasa, bu insanın o anlamsız
oyundan zevk alması çok zor. Ama diğer her şeyi bırakıp, gününün önemli bir
kısmını ona ayırabiliyor.

Onu yapmasa ne yapacak? Erkekler için mesela *yarışmak* ve *kazanmak*
testosteron salgısını arttıran bir şey: Futbol da muhtemelen (diğer oyunlar
gibi) bu amaca hizmet ediyor, sana anlamsız geliyor olabilir ama *iş yapmaktan*
daha önemlidir belki.

Bunu kabul ediyorum zaten: İnsanların yaşadıkları hayatı yaşamaya devam
etmelerinin sebepleri var, bu sebepler üzerinde düşünmeden şikayet edip
durmalarının da bir faydası yok. Futbol veya *kahvede oturmak* işten daha *iyi*
gelmese, bu insanlar böyle davranmaz. *Halinden şikayet etmek* de böyle, oturup
çözüm bulmak veya elinden geleni yapmak yerine sağa sola *ilenmek* daha kolay
geliyor.

Bu durumda kurtulmak istediklerini düşünmüyorsun?

Kurtulmak zor, evet. Kurtulmayı istediklerini düşünseler dahi, bu onları motive
etmiyor, hayatlarında bir değişiklik yapacak kadar kuvvetli değil. Ancak
insanlara *sizi kurtaracağım* demezseniz de, sizi dinlemiyorlar: *Yaşadığınız
hayatın sorumlusu sizsiniz* diyen birini neden dinlesinler?

Bu doğru mu gerçekten? İnsanların bulundukları durumun tek müsebbibi kendileri mi?

*Tek müsebbibi* diyemeyiz, tabii ki, şartlar insanın yaşadığının %98'ini
belirliyor belki, belki de daha fazlası, bununla beraber o şartları değiştirmek
zaten elinde değil. İnsan doğduğu aileyi, ülkeyi, şehri değiştiremiyor, hayatın
*büyük değişkenleri* elinde değil ama şikayet ederek de bunları değiştiremiyor.
*Sorumluluk* insanın yaşadıkları ne kadar kötü olursa olsun, kendisini kenara
çekmeden, elindeki imkanın azlığını veya çokluğunu kabullenmesiyle ilgili.
Elindeki imkanı, zamanı, parayı, çevreyi ve sair imkanları bir defa
kabullenince, o imkanların kullanılması da kolaylaşıyor, bunun yerine imkanların
azlığı konusunda şikayet edip durur ve kendinize bahane üretmeye çalışırsanız,
bahane çok, kimsenin elinde dünyayı kurtaracak bir imkan da yok zaten. 

Yine de insanlar kurtarılmayı bekliyor. 

Bu yüzden de *sizi kurtaracağım* diyenleri dinliyorlar, bu yalanı söyleyenlere
inanıyorlar, inanmak istiyorlar. Sonra bir de bu yalancılardan şikayet etme
imkanı doğuyor, *ödül* olarak.
