---
title: "Priamos"
date: 2018-08-01 00:09:10
dp: 14261
featured_image: "/images/header-93.jpg"
images: ["/images/header-93.jpg"]
published: true
tags: [Şiir, mezar, keski, sekinet]
---



Ne oldu Priamos, hangi günlerden estin?  
Daha gün doğumunda dilimde bir nefestin  
Sır saklayan topraklar bırakıp seni gitmiş  
Bulmak için kalbimi çelik sabanla kestim  

Bir bakış, bir veda, bir üstünkörü  
Silip silip yazdığım cümlelerden kestiğim  
Derdimin mahfazası, cesedimin örtüsü,  
Sekinet kadehinden fırlayan söz büyüsü

Rüyalar cibinlikle gerçeklerden saklanır  
Sırtıma kitaplardan iki kanat takılı  
Uçurumun kenarı derin mavi hakikat  
Bana inat bulutlar ufukta kızıl yağmur  
Bıraktım ellerimi sağanağa tutarak  
Bir damla, on damla, kızıl damlalar yuttum  
Kağıttan kanatlarım ıslanınca yapıştı  
Çakıldım kelimeler beni kanla uyuttu  

Ruh ve ten ezelden iki yarım merdiven  
Birinden çıkar elim, diğerinden inerek  
Düştüm dengeledim hayali eleyerek  
Çatladı mezar taşım ne durdu, ne somurttu  
Baktım bir çocuk işçi keskisiyle tıklattı  
Hakikat mermerin damarının içinden  
Sızdı sendeleyerek toprağıma ulaştı  




