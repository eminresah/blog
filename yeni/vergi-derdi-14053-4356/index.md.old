Title: Vergi Derdi 
Author: Emin Reşah
Date:  2018-01-04 17:59:40
Dp: 14053
Status: published
Image: /img/header-58.jpg

Vergiyle ilgili anladığım şu: Devlet bu parayı almazsa, vatandaşı için altyapı
yatırımları yapamaz, askerine, polisine, memuruna maaş ödeyemez. Bunu anladım.

Bununla beraber inanmadığım şu: Bu verginin diyelim %10 değil de, %20 olmasının
belli bir kriteri yok. Bunun kararını ben vermiyorum. Devletin masrafları bir
paket olarak geliyor, *teorik olarak* bütçe mecliste görüşülüyor ama şimdiye
kadar çok nadiren bütçenin reddedildiğini gördüm. Neticede kendi ceplerinden
çıkmadığı için, ne hassasiyetle incelendiğini de tahmin ediyorum. 

Vatandaş olarak vergi ödeme görevim varsa, en azından *bu verdiğim para, falanca
kuruma gitmesin, onun benim hayatımda hiçbir yeri yok* diyebilmem lazım. Adam
Ateist ama vergileriyle Diyanet'i desteklemek zorunda, öteki Liberal ama *pancar
çiftçisini* desteklemek zorunda, beriki vegan ama hayvancılığı desteklemek
zorunda, bir diğeri de Kürt, aslında bağımsız bir ülke istiyor ama devletin
birliğinin teminatı orduyu desteklemek zorunda...

Neden? Çünkü vatandaşız. Vatandaşı olduğumuz devletin politikalarını desteklemek
boynumuzun borcu. Nereden çıkmış bu *boyun borcu?* Bir yerden çıkmamış, ben
doğmadan önce birileri böyle buyurmuş, ben de naçiz ve güçsüz bir adamım, *ya
bunları yaparsın, ya seni iflah etmeyiz* demişler, ben de *he* demişim, oradan
geliyor. Boyun borcu değil, boyunduruk borcu. 

Bir alternatifin olmadığı yerde ahlaktan bahsedemeyiz. Ortada *iki devlet*
olsaydı, biri deseydi ki, *işte, ben hayvancılığı destekliyorum,* diğeri de *ben
desteklemiyorum, onun için vergi talebim %2 daha az,* ben de o zaman *yerli,
helal et yemek için %2 fark değer arkadaş* der, mesela, destekçi devleti tercih
ederdim.

Teorik olarak bunun seçimler vasıtasıyla gerçekleşmesi lazım. Aynı toprak
üzerinde iki devletin birden hüküm sürmesi biraz zor olduğu için, bu *farklı
devletleri* mekan üzerinde değil, zaman üzerinde gerçekleştirmeye
çalışıyorsunuz. Falanca parti iktidara gelirse, daha az vergi ödemeyi
umuyorsunuz, filanca gelirse daha çok ama benim güzel memleketimde insanların
tercihi hiç de bu kriter olmuyor.

Çünkü zaten çoğunun vergi falan ödediği de yok, laf aramızda, *kaynakta kesilen*
vergi mi olur? Muhtasar vergisi dedikleri çalıştırdığı personel için *kelle
vergisini* kurumdan almak. Güya çalışan adamın gelir vergisi ama neden o değil
de, çalıştığı yer sorumlu, ödemezse neden ona değil de, şirketine haciz gidiyor,
bunun da makul bir izahı yok. Kişi için ve tabii en çok devlet için kolaylık,
herkese parasını brüt versen, herkes de kendi vergisinden sorumlu olsa, ne
millet vergi verir, ne devlet o kadar vergiyi takip edebilir. O zaman insanlar
zaten *bu kadar parayı ne için veriyoruz* diye sormaya başlarlar ki kimsenin
istediği bir şey değil bu. O sebepten, konuyu *madem ki adam çalıştırıyorsun,
onlar kendi vergilerinden değil, sen onların vergilerinden sorumlusun*
yöntemiyle çözmüş devlet. İltizam sisteminin modernize edilmiş hali. Personeli *kullanıp* kâr ediyorsan, onların vergisi de senin borcun.  

İşin diğer tarafı da şu: Muhasebe sistemi büyük şirketlerin (yatırım) adı
altında masraf yapmasını kolaylaştırıyor. Para yerinde durursa %20'sini devlete
Kurumlar Vergisi olarak veriyorsun, çünkü kar etmişsin ama harcarsan, aldığın
sana kalıyor. Onun anlamsız da olsa masraf yapmak daha karlı. Büyük şirketlerin
saçma sapan harcamaları da bundan. Ayrıca zenginleştikçe, muhasebe oyunları
oynayıp, legal yollardan vergiyi kaçırma imkanların da arıyor. 

Hasılı bugünkü haliyle vergi bir ahlaki problem değil. O sebeple cari değerlere
ne kadar inanıyorsanız, devletle alacak verecek ilişkiniz ne kadar yakınsa, o
kadar önemli. Ahlaken de başka değerlere, vatan sevgisi, devlet sevgisi,
milliyetçilik, toplumla barışık olma gibi değerlere atıfta bulunuyor o sebeple.
Bunlarla işiniz yoksa, devletle aranızda duygusal bir bağ yoksa, sadece
mecburiyetten, mümkün olduğunca az vergi ödüyorsunuz. Memlekette *kayıtdışı
ekonomi* denen şeyin bu kadar büyük olmasının sebebi bu.

Bu *hamasi* değerlerin vergiyle doğrudan bir ilgisi de şüpheli. Vatan sevgisi
soyut bir kavram olarak vergiyle ilgili olsa dahi, bunun uygulanışının
kriterleriyle bir ilgisi yok. *Zenginin daha çok, fakirin daha az vergi ödemesi*
mesela herhangi bir kritere dayanmıyor. Bu bize *normal* geliyor ama neticede
devletin çoğu fonksiyonu zengin için de, fakir için de aynı çalışırken, teorik
olarak bunlar kanun önünde eşitken, neden zenginin daha çok vergi ödemesi
gerektiğinin izahı yok. 50.000 liralık araba da, 500.000 liralık araba da aynı
çukurlu yolda, aynı trafik düzeninde seyrederken, neden birinin daha fazla,
vergi ödediğinin 50.000 liralık araba da, 500.000 liralık araba da aynı çukurlu
yolda, aynı trafik düzeninde seyrederken, neden birinin daha fazla vergi
ödediğinin izahı... Daha doğrusu izahı şu: Zengin, zenginliğini korumak için
devlete muhtaç ve bu sebeple zenginin devlete olan *borcu* daha fazla.

Bu da aslında verginin genel niteliğinin *haraçtan* çok da farklı olmadığını
anlatan bir örnek. Devlet belli bir insan topluluğu üzerinde, onların vergi ve
sair ödemeleriyle yaşayan bir organizasyon. Tüm organizasyonlarda olduğu gibi,
kendini yaşamını devam ettirmek, *vatandaşa* hizmet etmekten daha önemli. Diğer
tüm söylemler de aslında vatandaşı ehlileştirmek ve normalin bu olduğuna
inandırmak için.

Verginin *doğal* olduğu ve *vatandaşlık görevi* olduğu, aslında devletle
aramızdaki alacak/verecek ilişkisini bulandırmanın diğer adı. Ancak tüm *ileri
gelenleri* bir şekilde devletle uzlaşmış ve ondan nemalanan bir ülkede, bunun
aksi bir söylem oluşturmak neredeyse imkansız.

