---
title: Virgül 5 Ekim 
author: Emin Reşah
date:  2020-10-06 00:24:57+0300
expiryDate:
dp: 15058
featured_image: /images/header-106.jpg
---

*Kocakarı imanına sahip olabilir misin?* Kendime sorduğum bir soru bu. Cevabı da belli herhalde. 

*Neden olamam?* deyince, *kendi devrimin insanıyım da ondan* diye kısa bir cevabı var. *Kocakarılar
gibi* safiyane iman etmek için, görgünün, bilginin, yaşadığın hayatın da bir kocakarı görgüsü,
bilgisi, hayatı olması lazım. Bir yandan kocakarı gibi yaşamazken, dünyanın bilmemneresinde ne
olmuş, bugün kim hangi robotu üretmiş, kim kime hangi lafı etmiş... diye sabahtan akşama göz
yuvarlarken, bir yandan da *kocakarı imanına* sahip olamazsın. 

*Kocakarı imanı* için *kocakarı hayatı* yaşaman lazım. Onu da herhalde uzun zaman önce, belki beş
yaşında, belki on yaşında bırakmışım. *Dünyaya açılmak* bir tercih meselesi. Riskli bir tercih.

Dünyanın din için veya dinin dünya için olduğuna inanmak farklı yerlere götürüyor. Dünyanın din için
olduğuna gerçekten inanıyorsan, numara yapmıyorsan, o zaman kocakarı hayatı yaşaman en makul olanı.
Normların belli, ne yapman, ne yapmaman gerektiği belli, hayatın üzerine atacağı sorulara vereceğin
cevaplar da aşağı yukarı belli. Bu belirlilik içinde insanın kendine *nasıl yaşamalıyım* ve *neye
iman etmeliyim* diye sorması abes kaçar. Kocakarı imanı bu. 

Bizimkisi ise dinin dünya içindeki anlamını araştırmak. Bu durumda dünyayı olumlamış, anlamının
sadece *ahiret yurdu için hazırlık* olmadığını kabul etmiş oluyorsun. Dünya başlı başına
öğrenilecek, üzerinde yaşanılacak, *Allah'a giden yollar* araştırılacak, anlam damıtılmaya
çalışılacak bir yer. Azıp kudurmak da mümkün tabii bu durumda, *zevk anlamdır ve tek anlam zevktir*
kafasıyla yaşamak da mümkün ama bizi *bozan* bu zahiri hedonizm değil, dini anlayışımızı dünyanın
gereklerine göre şekillendirmek. 

Lafa ve vaaza gelince ilkini savunan, *dünya ahiretin tarlasıdır* diye başlayan konuşmaların da pek
çoğu insanları yoğurmayı, onlara dünyevi saiklerle şekil vermeyi amaçlıyor. *Kocakarı imanı* da
burada devreye giriyor. Biz aslında yaptıklarımıza dünyevi anlam arayan insanlarız ama bunu
bulamayınca *kocakarı imanına* sarılmak zorunda kalıyoruz. *Hocam, aslında söylediklerin pek manasız
ama şimdi ben bunu telaffuz edip de imanımın sorgulanmasındansa, kocakarı imanına sahipmiş gibi
yapıp bu şüphelerimin üzerinde durmuyorum.*

Bu insanların geneli için çalışan bir *algoritma.* Başarılı da oluyor. İtiraz etmiyorum, dini
işimize geldiği kadar *anlamlandırıyor*, sonrasında da *kocakarı imanına* bağlıyoruz. *Bu noktadan
sonrasını ancak aşkla geçmek mümkün.*

Bununla beraber bu usulün bize getirdiği bir düşünce tembelliği var: Herkes kendi yankı odasında,
kendi sesini dinlemeye başlıyor. Kendi yazdığı kitapları daha yüksek sesle okuyor. Bir yandan dünya
hayatını *anlamaya* çalışıyor ama bunlar da kendini tekrar eden bir söyleme dönüşüyor. Sonra bu
söylemin ayaklarının *kocakarı imanı* üzerinde olduğunu görüyorsunuz ve sizin için söylem yıkılıyor
çünkü kocakarı imanı için, kocakarı hayatı yaşamak lazım. Biz bunu yanlış bir yerde kullanıyoruz. 

Yapmamız gereken fikren ayağı yere basan, *dünyevi anlamlandırma* faaliyetini hakkıyla yerine
getiren bir söylem üretmek veyahut, *makbul olan kocakarı hayatıdır* dedikten sonra onu hakkıyla
yaşamak. Bir yandan entelektüel yarışmaya dahil olup, bir yandan kocakarı imanını övmek, sonunda
ikisinin de kalitesini yok ediyor. 
