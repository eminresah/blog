---
title: Levha 15035 
author: Emin Reşah
date:  2020-09-13 00:29:32+0300
expiryDate:
dp: 15035
featured_image: /images/header-64.jpg
---

Yeryüzünde taşların yerli yerinde olması benim mutluluğumdan önemlidir. Güneşin olması gereken
yerden doğup batması, insanların iyilik niyetiyle adım atması, doğrunun doğru olması, yanlışın yanlış
olmasını kendi duygularımdan önde tutarım. Gerçeklerin bazısı, gün ışığının bazı açıları, bazı bulut
şekilleri ve toz bulutları beni de mutsuz ediyor: Belirsizlikler yorucu, hayat yıldırıcı, içime
daldırdığımda elime karanlık bulaşıyor. 

Yine de dünyada iyi şeyler yapmaya çalışan birine, *zaten bu dünya iyi bir yer değil, neden
uğraşıyorsun* demek yerine onu desteklemeyi tercih ediyorum. Yanlış anlaşılsa veya hiç anlaşılmasa
da. Çünkü insanlar her gram iyiliğin hesabını tutmaya alışmış. Bir hesap, bir karşılık, bir beklenti
gütmediğim için dengeler şaşıyor. 

İyiliğe iyilik bulduğum nadir. Genelde iyilikte bulununca karşılığını kötülük olarak
gördüm. En yakınımdakilerde böyle oldu. Bunu da *taşların yerli yerinde olması* ile izah
ediyorum.
