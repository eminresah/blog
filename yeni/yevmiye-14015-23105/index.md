---
title: "Yevmiye 14015-23"
date: 2017-11-27 23:24:37
dp: 14015
featured_image: "/images/header-52.jpg"
images: ["/images/header-52.jpg"]
tags: []
---

#### 1

İnsan felsefeye *sevda* duyar mı?

İnsanı bilmiyorum, *sevda* deyince tuhaflık alıp başını gidiyor zaten.
*Felsefeye* de sevda duyabilir, bir su pompasına veya karbüratöre duyabileceği
gibi.

Yine de *sevda* dediğimizde, bunun bir şekilde ele geçirilemez olması lazım
herhalde. Felsefeye sevda duymak için, onun devamlı kaçması lazım, senin de
kovalaman.

Felsefeyle aramızda böyle bir durum olmadı hiç. Yeterince okursam ve düşünürsem,
ona yaklaşma imkanım oldu. Bir yerden sonra aramızdaki ilişki de, çok samimi
olmasa da, arkadaşlık düzeyine geldi.

Arkadaşına sevda duyar mısın?

#### 2

*Ne yapacağına karar veremiyorsan, hareket et* demiş adam. *Ne yapacağına karar
veremiyorsan, yat* derdim ben olsam.

İnsanın hayatının belirsizlikle dolu olmasındaki o müthiş heyecan. İki ay sonra
hangi kıtada olacağını bilemiyorsun mesela, o derece bir belirsizlik. Normalde
tabii, insan, yerin üstünde mi, altında mı olacağını da bilemiyor ama bir miktar
gafletle bu sorunu çözüyoruz. Bilemeyeceğini bilmek daha zor. 

Ne yapacağımı bilemediğim için yatıyorum. 


