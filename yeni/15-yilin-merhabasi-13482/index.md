---
title: 15 Yılın Merhabası
author: Emin Reşah
description: 
date:  2020-05-06 00:37:39 
lastmod: 
dp: 14905
draft: false
featured_image: /images/header-47.jpg
type: 
layout: 
markup: md
---

15 yıldır yazdığım yazıların çoğunu bir araya getirdim. Farklı kaynaklardan gelip burada buluşan bazı mükerrerlerle beraber toplamda 1700'den fazla yazı oldu. 780 bin kelime kadar telif, 130 bin kadar da [kitap alıntısı](https://eminresah.com/okunandan-kalan) varmış. Belki sağda solda kalmış, unuttuğum yazılar/şiirler vardır ama genelinin burada olduğunu düşünüyorum. 

Son bir haftayı bu onbeş yılın *yüzleşmesiyle* geçirdim. Halden hale geçmenin, yıkılmış umutların, kırılmış kalplerin izleri, kelimelerin arasına sızmış hatıraların hayaletleri biraz bunalttı. Artık *tarihçilere* malolması gerektiğine inandığım bazı yazıları kaldırdım.  

Burası zaman içinde çok format değiştirdi. İlk başlarda kendi evimde çalıştırdığım bir sunucudaki Wordpress bloguydu. O zamandan [kalan yazıların](https://eminresah.com/devrik-yazilar/) üstünde tarih yok. Sonradan Posterous gibi artık yaşamayan servisler, Oddmuse gibi kimsenin kullanmadığı wiki platformları, Sphinx gibi aslında başka bir iş için kullanılan araçları kullandım. En son [Pelican](https://getpelican.com) statik site üreticisi ile Hollanda'daki bir VPS üzerinden yayınlıyordum. Yazı miktarı artınca Pelican'ın artık yavaş geldiğini düşündüğüm için [Hugo](https://gohugo.io) platformuna geçtim ve [Amazon Amplify](https://aws.amazon.com/amplify/) üzerinden sunulmaya başladı. En eski RSS adresleri çalışmayabilir ama https://eminresah.com/rss.xml çalışmaya devam edecektir.  

Dönüşme işlemi mükemmel olmadı. 2010 civarı Tumblr'da yazdığım yazıların yedekleri, Oddmuse devrinden kalma Emacs org-mode formatındaki yazılar, daha sonra Sphinx için yazdığım rst formatındakiler, sonra Pelican'da yazdığım Markdown'ın hepsini Hugo'nun her yazının başında belli bir formda *künye* gerektiren Markdown formatına çevirdim. Bunların ne kadar çevrildiği, linklerin ne kadar çalıştığını denemeye fırsat olmadı. Zaten niyetim eski yazıları da buradayken elden geçirmek ve tasnif etmek. 

Bu aslında bu yazıların *kitaplaşma* projesinin de sonu demek çünkü buna zamanımın olmadığına artık tam olarak kanaat ettim. Yazacağım bir iki ufak programla yazıların epub ve pdf'lerini oluşturup, buradan sunarım ve belki (kolay bir işse) sair e-kitap platformlarına bırakırım ancak *kitap yazmak* fikrinden büyük ölçüde vazgeçtiğimi, yazılara temelde buradan erişileceğini kabul etmiş oluyorum. Bir nevi yenilgi ama yazıları iki kapak arasında toplamanın benim açımdan tali bir mesele olduğunu ve içerik üretmenin daha önemli olduğunu düşünüyorum. 

Bakalım, ömrüm oldukça yazmaya devam edeceğim herhalde. 

