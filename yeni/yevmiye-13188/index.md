---
title: "Yevmiye 13188"
date: 2015-11-20 22:24:20 +0200
dp: 13188
tags: []
---


Aslında yapmam gereken önce düşünmek babından bir zihin haritası yapmak. Bu
sayede ne yazacağımı da aşağı yukarı bilmiş olurum. İnsanın kendini bilmesi daha
kolaylaşır.

Gürültülü klavyemi buraya mı getirsem? Sabahları şakır şakır yazarım. çocuklar
uyanır.

Belki çocuklar uyanır. belki ben uyanır. Belki hayat uyanır, belki uyanmanın
uyku olduğuna uyanırım.

Söylesem manası olmayacak bir takım lafların şairlerin dilinden çıkınca şiire
dönüşmesi. Ben şair miyim? Çocuk gibi hissediyorum kendimi.

-----

Dün okuduğum bir yazı bana hızlı nesne tanımada, fotoğrafları 100 ms'nin altında
insana ve bilgisayara gösterip sorunca, bilgisayarlarla insanların artık denk
olduğunu söylüyordu. Hızlı nesne tanıma, insanların da tüm beynini ve akıl
yürütmeyi kullanamadıkları bir alan. Anında tanımak gerektiğinde, insanlarla
bilgisayarlar eşitmiş. Ve insanlar da, bilgisayarlar da maymunlardan daha
iyiymiş.

Şimdi bu karşımızdakinin, başka türden bir zeka olduğunu ve bunun kuşların
uçmasına ve uçakların uçmasına benzer bir analojiyle devam edeceğini tahmin
ediyorum. Bir yanda doğal zekalı bizler, bir yanda da yapay zekalı
makineler. Hiçbir kul ses hızını aşamaz, bizim böyle uçaklarımız var, bir yandan
da, hiçbir uçak kuşlar kadar verimli uçamaz.

O sebeple elimizdeki zekanın, bizim için kolay olan bazı işlerde hiçbir zaman
bizim kadar iyi olmayacağını tahmin ediyoruz. Ancak bizim için imkansız olan
bazı konularda da, bizi geçeceğini. Gelecek insanların ortadan kalkması anlamına
mı gelecek, hayatımız giderek onların bize sağladıklarına bağımlı hale
geldiğinde, zımnen onların kölesine mi dönüşeceğiz, yoksa müzelik bir tür mü
yapacaklar bizi. (Bilgisayarların müzeye ihtiyacı olur mu?)

İnsan kendi alameti farikasını ortadan kaldıran, ve avantajlarının manasız
kalacağı bir dünyaya doğru hızla yol alıyor.

Avantajları, çevresini değiştirebilmesi, düşünebilmesi, konuşabilmesi.

Bunların avantaj olmayışı, insanın da ortadan kalkması anlamına mı gelecek?
*Obsolote* diyor İngilizce'de, bizde kadük kalmak diye karşılanıyor. Yani
manasız, anlamsız bir türe mi dönüşecek? Hiçbir iş yapamayan, çünkü ne doğal
ortamında yaşaması mümkün, ne de yapay ortamlarda vazife icra edecek kadar
becerikli bir tür? Böylesi olduğunda, kaç nesil insan daha yaşamaya devam
edebilir?

Bazıları bunun insanlığın sonu olacağını ancak kendilerinin bu sondan daha
ötesinde düşünce olarak yaşamaya devam edeceklerini söylüyorlar. Benliklerini
bilgisayarlara kopyalayıp, ömürlerine biyolojik sınıların ötesinde devam
etmek. Hayalleri bu. Transhumanizm diyorlar. Velakin bunun ne kadar münkün
olacağı ve düşüncenin bedenden ne kadar ayrılacağı meçhul. İnsanların düşünce
sanki onu meydana getiren bedenden ayrılabilirmiş gibi hissetmeleri en az
dörtbin yıllık, bu zamana kadar kimse düşünceyi insandan ayıramadı, bakalım
şimdikiler ayırabilecek mi?

Ha belki ayırmıştır da biz bilmiyoruz.




