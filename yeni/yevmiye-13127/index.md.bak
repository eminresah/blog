---
title: "Yevmiye 13127"
date: 2015-06-25 03:22:17 +0300
dp: 13127
draft: true
tags: []
---

Ramazan'a bu sene geç başladım. Oniki saatte bir almam gereken
ilaçları almaya devam edip, bir yandan da oruç tutmak *zor* olduğu
için ilk beş gün *tatil* oldu.

Borçlandım.

Ramazanlarda intibam, *namaz olmasa aslında oruç kolay*
şeklinde. Namaz olmasa, çünkü asıl derdim uyku oluyor. Ne zaman
kalkacak, ne zaman yatacaksın, işe ne zaman gidecek, ne zaman
çalışacaksın?

Namaz araya girince, sahur için bir de sabah namazını beklemek
gerekiyor. Yiyip yatıyım desen, namaza kalkmak zor, birde yatsan beşte
tekrar kalkıp namaz kılman zor. Bunları alt alta yazınca, çalışacak,
yiyecek ve sair işler için zaman bulmak zorlaşıyor. Beni asıl
zorlayan, açlık veya susuzluk değil *zamansızlık*.

-----

Bu sıra Coursera'nın *Öğrenmeyi Öğrenmek* diye bir dersi var, onu takip
ediyorum. İki şey öğrendim: `Write or Die <http://writeordie.com/>`_
diye bir site varmış, ya yaz ya da öl. Belli bir zaman zarfında belli
sayıda kelime yazacağını söylüyorsun. 10 saniye durursan ekran
pembeleşiyormuş. Yazman gerekeni yazmazsan bir uyarı veriyormuş. Daha
çok yazdırdığını söylüyorlar. Kullanmadım ama güzel bir fikir. Benim
daha basit araçlarım var ve yazdığım cihazların bilgisayarda kurulu
olmasını tercih ediyorum ama belki işine yarayan çıkar.

İkincisi yazarken bilgisayara bakmamanın daha üretken sonuçlar
verdiğini anlattılar. Monitörü kapatınca, yazarken, insanların
alıştığı o kritik eden zihin çalışmıyormuş. Ben de buna benzer bir şey
yaptım. Yazdığım yazıyı görmeden yazmaya başladım. Sadece kaç kelime
yazmışım onu söylüyor bana. 

Bunun bir faydası var mı? Anladığım kadarıyla kafandan geçeni fazla
zorlamadan yazmanı sağlıyor. Bu kendi zihninde henüz keşfetmediğin bir
takım bağlantıları keşfetmeye yarayabilir.

Derste bir de pomodoro tekniğinden bahsediyorlardı. Burada daha önce
anlatmış olmalıyım. (`Burada
<http://eminresah.com/ben-kendim-benligim/gunluk-rituel/>`_ ve `şurada
<http://eminresah.com/yevmiyeler/yevmiye-12612/>`_) Erteleme
hastalığından (procrastination) kurtulmak için tavsiye ettikleri bir
teknik ama 25 dakikalık dilimlerin beni pek açmadığını farkettim. Bunu
50 dakikalık yapıyorum.

50 dakika çünkü insanların bir işe başlayıp, verimli hale gelebilmesi,
ısınabilmesi için zamana ihtiyacı var. Kimisi bu zamanın 15 dakika
olduğunu söylüyor. Bunu doğruysa 25 dakikanın ilk 10-15 dakikasını
ısınmak için harcayıp, tam çalışmaya başlayınca bırakmak biraz tuhaf
oluyor. 

-----

Sözlük üretmek istiyorum. Başka derdim kalmasın ve kelimelerle
oynanyayım bütün gün... Böyle işlerle meşguliyet beni mutlu
ediyor. Uzun uzun çalışacak, on sene sürecek ve sonunda pek kimsenin
yapamayacağı bir iş yapmış olacaksın. Bunun getirdiği zevk. 

Ancak önüme çıkan engelin birincisi çocuklar. Çalışmak istemediğimde
bahanem onlar oluyor. Kendi işlerime fazla zaman ayırınca onların
zamanından çalıyormuşum gibi bir his. Eve gelip gittiğim zamanların
ölçüsünü de onlara göre belirlemeye çalışıyorum. Uyuya uyuya oruç
tutmak mesela onun için mümkün değil, çünkü iftardan hemen sonra
uyuyorlar ve iftardan önce onlarla oynamazsam, hemen hiç birbirimizi
göremiyoruz.

Bunun gibi engeller insanın yazı yazmasına veya uzun soluklu işler
yapmasına mani. Belki mani değil. Herkesin bir fedakarlığı var. Ben de
çocuklardan fedakarlık edebilirim ama bu istediğim bir şey
değil. Yaptığım tüm işlerden fazla değer veriyorum o iki
ufaklığa. Onların bu devirleri bir defa geçtiğinde, bir daha geri
gelmeyecekmiş, hani çok temiz bir derenin yanındaymışsın ve içtiğin
kadar içebilirsin ama buradan ayrıldığında özleyeceğini de biliyorsun
gibi bir his. Onların benimle konuşmasını, oynamasını sağlamaya
çalışıyorum. Pek beceremesem de.

Bunun getirdiği bir babalık stresi var. Zamanı yakalamak
gayesi. Onların zamanını yakalamak. Büyümesinler veya *ben istemeden*
büyümesinler. Ben onların yanında olmayım da büyüsünler. Gezelim
oynayalım onlar büyürken.

Ancak bir yandan da onların bunu gerçekten isteyip istemediğinin
endişesi var. Belki onların ihtiyacı sabahtan akşama çalışıp, onlara
daha çok maddi imkan sunacak bir babadır. Bunu da bilmiyorum.


