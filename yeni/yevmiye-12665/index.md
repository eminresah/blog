---
title: "Yevmiye - 12665"
date: 2014-11-23 02:18:14 +0200
dp: 12665
tags: []
---

Veri Analizi dersinde söylenenlere göre insanların %13'ü yaptıkları işle
tam meşgul oluyorlarmış. Bizde biraz daha düşüktür bu oran herhalde.

Bu neden organizasyonların kendi ataletinde ezildiğini açıklıyor. *İşe
angaje olmak* bir derece meselesi, bu %13 patronun istediği cinsten
çalışanlar olabilir. Jack Welch'in kitabında da benzer bir orandan
bahsediyordu. Ancak Welch, çalışanların %60'ının da gerekli olduğunu
söylüyordu. Bunlar işlerine tamamen kendilerini vermeseler de
organizasyonun yaşaması için gerekliymiş.

--------------

Ben bu yüzdelerin önemli olduğu kadar büyük bir işte hiç çalışmadım.

--------------

Rusya'nın Kırım'a girmesiyle, Bay Gülen'in politik hayallerinin de
iflası hızlanacak herhalde. Devletlerin de *ehven-i şer* politikası
vardır ve Erdoğan *karışmış bir Türkiye* yerine, kendisinin yine de
tercih edileceğini düşünüyor. Haksız da sayılmaz. Önceden sadece güneyde
savaş vardı, şimdi kuzeyde de var ve iş büyürse doğuda da olacak.

--------------

Bir gün bütün açık parantezler kapanacak ve boşluğa düşeceğim.

--------------

Zaman gastesine acımaya mı başlasam diye düşünüyorum. Büyük ikramiye
çıkmayan, amortiye sevinmeye çalışan adam psikolojisi var yazılarda.
*Yolsuzluk aşağı, yolsuzluk yukarı.* *Hocaefendi şöyle dedi, böyle
demişti, aslında onu dememişti de, böyle demek istemişti* falan.
Bekledikleri gibi olmadı.

İnsanın ömrünü kıvırmakla geçirmesi ceza olarak yeter.

--------------

Erdoğan gerçekten diktatör olsaydı, memlekette faili meçhuller için çok
bahane var. Diktatör olsam, ortalıktaki fitne kaynaklarını yaşatmam. İyi
ki diktatör değilim.

--------------

FG korkumuzu attık. Önceden konuşulması zordu, konuşanlara da *efendim,
alim hakkında şöyle böyle bik bik bik* denirdi. Şimdilerde artık sokağa
çıkıp sövsen sırtını sıvazlayan bulursun.

--------------

Bu savaşı sonunu merak ediyorum. Başındakiler rahmete kavuştuğunda, her
iki taraf da ikiye bölünecek gibi duruyor. AKP'nin bölünmesi çok sürpriz
olmaz ancak Bay Gülen'in örgütünün de en fazla üçe bölüneceğini tahmin
ediyorum. Ahmediyye gibi olacaklar, bazısı onun Mesih olduğu konusunu
*iman meselesi* yapacak, bazıları da *M*'yi Muhterem olarak
yorumlamayıp, müslüman kalmaya devam edecek. Ahmediyye de, Gulam
Ahmet'in Mehdi mi, Resul mü olduğu konusunda anlaşamamıştı.

--------------

Bu işten en büyük zararı, kişi kültleri çekecek. Erdoğan kültü veya
Gülen kültü, veyahut diğer kültler, *bizim hocamız uçar kaçar*
kültlerinin hepsi bu kavgada elbette zarar görüyor. O kültlerin
mensupları için kötü olabilir ama gerçekte pek de değil. Tasavvuftan
*kişi kültünü* anlayanların da akıbeti bu. Abdulhakim Arvasi'nin
*hükümet onları kapatmadan evvel, tarikatlar kendini kapattı* deyişinin
hikmetini de herhalde anlayacağız.

