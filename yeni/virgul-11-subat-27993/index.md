---
categories: 
    - Virgül
tags: 
    - gerçek
    - yalan
    - alegori
    - gerçeğin marjinal faydası
title: Virgül 11 Şubat
date:  2021-02-11 22:55:08+0300
dp: 15187
---

Zihnin gasilhane gibi. Ölüler giriyor ve yıkanıyor. İşin onların bitlerini ayıklamak. Hangi kafatasının içindeki hangi kıvılcım, hangi diğer eli havaya kaldırmıştır? 

Hakikati arıyorsan az öteye git. Biz burada yalanı ve gafleti derinleştirmeye çalışıyoruz. Yalancılığını ve bundan kaçamayacağını bilenden daha *doğrucu* kim olabilir? *Ben asla yalan söylemem.* En derin yalanı ben söylerim. 

İnsanların *gerçek* merakının bir tevazuya sebep olacağını düşünürdüm. Gerçeğin asla kaba ve söze sığmayacağını anlayınca, iplerini bırakıp gittiği yere doğru takip edersin. Bir yerde artık gözden kaybolur, çünkü sözler, izler, resimler ve desenler birbirine karışmıştır. Hayat uzadıkça insan da, toprak da, gökyüzü de flulaşıyor. Net çizgilerin olmadığı yerde yalandan kim bahsedebilir? *Bana yalan söyledin.*

En derin yalanları ben söylerim çünkü *gerçek* deyip kafama vurduğun da inanmak istediğin bir yalan. Farkı senin kendine inanıyorken, benim kendi *gerçeklerimin* de o kadar gerçek olmadığını bilmem. *Gerçek* bir sopa, insanın elinde bir hükümet asası, bir mühür, bir kürsü. Oradan konuştuğunda olmazları olduruyor ve dünyayı donduruyorsun. Durmuyor ama durduruyorsun. Dünya durmasa da zihnin duruyor. 

Balkonda asılı çamaşırların gece rüzgarda salındığını görüp onların aslında ruhuma tebelleş olmuş hayaletler olduğunu düşündüğümde *gerçeğin* bu olmadığını bilirim ama gerçek buradaki asıl derdim değildir. Gerçeği biliyorum, işte çamaşırlar orada ama bana kapıma gelmiş hayaletler olduğunu söyleyen hikayelere ihtiyacım var, gerçeğe değil. 

Tuzun az bulunduğu ve kıymetli olduğu zamanlarda kimse tuzun marjinal faydası üzerine kafa yormamış. Tuzun varsa zaten zenginsin. Bilginin ve *gerçeğin* az olduğu zamanlarda da böyle. Kimse gerçeğin bu kadar çoğalacağını düşünmemiş. Gerçek o kadar çoğaldı ki artık elime bir *gerçek* geçtiğinde *bunun bana faydası ne?* diye bakıyorum. Tuzun birazına ihtiyacım var, gerçeğin de öyle, satamıyorsam tonlarca tuzun bana bir faydası yok, gerçeği *kullanamıyorsam* da öyle. *Tuz olsun da ben sade yerim* diyen için çok sefihçe gelecek ama tuz sadece sofrada güzel. 


