---
title: "Sırrın Devleti"
date: 2017-06-16 03:29:29
dp: 13850
featured_image: "/images/header-50.jpg"
images: ["/images/header-50.jpg"]
tags: []
---



*Devletin sırrı olmaz, sırrın devleti olur.*

2013 senesinde yazdığım bir tweet'miş bu. 

Muhammed Esed yeryüzündeki ilk ideolojik devletin (tarihi) İslam devleti
olduğunu söyler. Pek bu kanaatte değilim, ideolojik olduğu doğru ama *ilk*
olduğu değil.

Bütün devletler bir ideoloji üzerine kurulu. İnsanların *iyi yaşam*
anlayışlarını da şekillendiren bir ideoloji. Zamanımızın kapitalist devletleri
de *ideolojik* ve insanları belli bir forma sokmaya çalışıyor, Mısır
firavunlarının da ideolojisi vardı ve insanları ona göre sınıflara
ayırıyorlardı.

Türk devletinin artık iyice bariz hale gelen sıkıntısı ideolojisinin zayıf ve
yetersiz kalıyor olması. İslam Türkler için önemli bir ideolojik araçtı, 1000
sene kadar devam eden süreçte, kendi *fetihçi* tabiatlarıyla uyumlu bir
ideolojiye yaslandılar. Bununla beraber o *fethe* devam edecek kudretimiz
kalmadığında, ideolojimiz de eski derinliğini ve kendine güvenini kaybetti.

Malum, Sultan 2. Mehmet'in defnedildiği yer, Fetih'ten önce Bütün Konstantin'in
mezarıydı. Fatih sembolik olarak *bu şehri tekrar büyük bir devletin başşehri
haline getiriyorum* demiş oluyordu. Geçen Fatih camiinin banklarında otururken
düşündüm: Konstantin gibi, Hz. Peygamber'den evvel yaşamış Hristiyan azizi
sayılan kimseler için dua edebilir miyiz? Havariler için mesela? İlk papa
sayılan Aziz Petrus için? Bunlar Kur'an'da da övülen şahsiyetler, onlar için de
dua edebilir miyiz?

Bu soruyu ilk dönem müslümanlara sorsak muhtemelen *tabii ki* diyeceklerdi.
Ancak bize şimdi çok garip geliyor. Nasıl olur da bir Hristiyan azizine dua
edebiliriz? Çünkü ilk dönem müslümanları kendilerini Hristiyanlığın doğal devamı
gibi görüyorlardı, bizim devrimizin *karşıtlığı* yoktu, *biz daha iyiyiz, daha
yeniyiz* diyecek kudret ve imana da sahiplerdi. Bizde o yok. 

Biz Hristiyan deyince irkiliyoruz. Çünkü eskiden onların *aşağı* bizim *yukarı*
olduğumuz konusunda bir endişemiz yoktu, emindik. Şimdilerde artık *üstünlük*
konusunda o kadar da emin değiliz. *Batı'nın teknolojisi* deyince şaşalıyoruz,
*bizden sadece teknolojik olarak değil, günlük ahlakta da daha iyiler* deyince
kızıyoruz.

Çünkü sırrımızı kaybettik. Daha üstün olduğumuza inandığımız bir alan yok. Bu
dünyanın içinde bulunduğu sıkıntılara, fakirliğe, adaletsizliğe gerçek bir
çözümümüz yok. Bugünün dertlerinin, insanların aynı yetersizliklerinden ve
açgözlülüklerinden kaynaklansa dahi, farklı araçlar gerektirdiklerine, faizsiz
ve zekatlı ekonominin bütün kötülükleri düzeltmesinin zor olduğunu görmek
istemiyoruz. Eski adamları tekrar etmek daha güvenli, ortaya çıkıp yeni bir laf
edersen en iyi ihtimalle tekfir ediliyorsun, ayağından tutulup aşağı çekiyorlar.
Ancak bir yerden sonra da, eskiye (mesela benim kadar) borcu olduğuna inanmayan
gençler gelip diyorlar, *bu gereksiz konularda neden bu kadar kavga ediyorsunuz
da, insanların gerçekten çektiği sıkıntılara bir çözüm bulmaya çalışmıyorsunuz?*

Onlara verecek bir sırrımız, hayatlarını adayacakları bir hikayemiz, üzerine
basıp dünyayı değiştireceklerine inandıkları bir mihverimiz yok. Günü
*geliştiğimizi umarak* geçiştiriyoruz. Gelişmemizin üzerimizdeki yamalı ceketi
dikiş yerlerinden söktüğünü görmeden.

