---
title: Virgül 15 Temmuz
author: Emin Reşah
date: 2021-07-15 19:13:43 +0300
featured_image: /images/header-13.jpg
tags:
    - doğumgünü
    - online dating
    - yazı
categories:
    - Virgül
---

[Hikayenin](/yeni/kirkiki/) hangi cümlesinde hikaye olduğunu anladığınızı merak ettim. (Umarım son
cümleden öncedir.) Kendime eğlenceli bir şeyler ararken, en çok hikaye yazarken eğlendiğimi
farkettim ve *kafama göre yazmanın* yeterince iyi bir armağan olduğunu düşündüm. Hikayede biraz
Genazino havası oldu, bende de o hava var sanırım. 

Buraya kadar o yazının *hikaye* ve *kurmaca* olduğunu anlamayan varsa, yazdığım her şeyin aleyhimde
delil olarak kullanılacağı korkusuyla ekleyeyim: Bugün İstanbul'da değilim ve eve kimse gelmedi. 

Mutad okurlardan Sadreddin efendi yazıların sıklaşmasından memnuniyetini dile getirdi. Ben de
memnunum. *Konuşacak kimse olmadığından* dedim. Seviyesi biraz yüksekmiş yazdıklarımın.  Bence değil
ama zaten *seviye* dediğiniz alışkanlıkla ilgili bir konu. Yazıları yıllardır okuyanlar temaların
değişmediğini farkeder. Kendimi eğlendirmek dışında da bir gayem olmadığına göre *çamaşır
makinesinin sıkma devrini* kendi çamaşırlarıma göre ayarlamamda mahzur olduğunu sanmıyorum.

Bugün aynı zamanda Facebook denen illetteki hesabımı kapatışımın onuncu yıl dönümü. Hiç özlemediğimi
farkettim ve bunun *şerefine* OkCupid hesabını sildim. Zaten zoraki, *sırf başka yerlere sardırmamak
için* bulduğum bir çözümdü. Online *dating* maceram da, iki üç aklı başında kadınla tanışıp kısa
konuşmalar yaparak son buldu. Orada *başarılı* olacak kadar *normal* bir insan değilim, benim
anlaşılmam için gayret gösterilmesi gerek ve bir yandan lafla dövdüğün ve zaten güvenmediğim,
güvenmediğimi belli ettiğim kadınlardan böyle bir anlayış bekleyemem. Neyse de, bakalım, on sene
sonra *keşke kapatmasaymışım, büsbütün yalnız kaldım* der miyim?

Ayrıca kadınların genel olarak (afedersiniz, sözüm meclisten dışarı) *ebleh* geldiğini farkettim.
Eğer kafası çalışmıyorsa güzelliğin sahicisi bile bende bir etki uyandırmıyor. Telefon ekranında da
kadınlarımız, ah kadınlarımızın genelinin (sözüm meclisten daima dışarı) *gerizekalı* olduğundan
başka bir intiba edinemedim. Onlar da erkeklerimizin ekseriyetinin zihinsel engelli olduğunu
düşünüyor olabilir, bunu da kabul ediyorum ama *en beyazlar* da dahil olmak üzere kadınlarımızda da
*bir miktar* var o zihinsel engel. 

Kendimi böyle herkese tepeden bakmaya, burun kıvırmaya başlar bulunca ortamdan uzaklaşmayı
tercih ederim. Uzaklaşa uzaklaşa iyice yalnız kaldım ama şikayet var mı? Yok. İnsanları *gerizekalı*
görüp, *bende mi bir sorun var acaba, bütün bu insanlar gerizekalı olamaz* diyerek kendimi
didikleyip duracağıma, meseleyi *kişisel tarihime* havale etmeyi tercih ediyorum. Belki gerizekalı
olan benimdir ama bu konuya kafa yormak istemediğim için uzak durmak daha iyi bir strateji gibi
geldi şimdiye kadar. 

Sadreddin efendi'nin *seviye yüksek* dediği bu, insanların ekseriyetiyle alakasız şeyler yazıyorum
çünkü onların dünyasından, bugünkü hikayede evden kaçtığım gibi, koşarak uzaklaşmak istiyorum.

Hasılı *online kadın arayışının* bana kazandırdığı tek şey, kadının online olanından pek de
hazzetmediğimi öğrenmem oldu. Normalde tanışsam belki arkadaş olmak isteyeceğim insanlarla bile sırf
oradan tanıştığım için *gıcıkça* konuşmaya başlıyorum. Ayrıca *arıyor* olmanın kendisini de
sevdiğimi söyleyemem çünkü aramadığımı farkettim. *Kadın* bende arzudan çok korku uyandıran bir şeye
dönüşmüş. Kendi dünyamda sakince yaşayıp, sıkıntımı kelimelere dökmeyi daimi bir *sevgi muhasebesi*,
*ilişki yetiştirme gayreti* ve sair endişe kaynaklarına tercih ettiğime kanaat ettim. 

Kırkikinci yaş günümün en güzel tarafı oğlumun çektiği videoda kızımın doğum günümü kutlamasıydı.
Yarın onları alınca, kendime hediye aldığım Lego'yu beraber yaparız. Büyüdüğüm için artık kendime de
hediye olarak Lego alıyorum. 

