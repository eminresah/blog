---
title: Mandela Etkisi ve Simülasyon 
author: Emin Reşah
date:  2020-09-16 09:42:07+0300
expiryDate:
dp: 15038
featured_image: /images/header-138.jpg
---

Mandela etkisi diye tuhaf bir durumdan bahsediyorlar. Bazı insanlar Nelson Mandela'nın hapiste
öldüğünü hatırlıyormuş. Bunlar büyük bir grup. Cenaze töreninin ayrıntılarında ittifak
halindeler. Benim gibi Mandela'nın hapisten çıkıp devlet başkanı olduğunu hatırlayanlar daha büyük
bir grup ve bizim *belge* gibi bir yardımcımız da var. Bu insanlarsa sadece ortak bir anıdan
bahsediyorlar. 

Basit bir hafıza yanılması olmadığını iddia ediyorlar. Böyle bazı olaylarda insanların birbiriyle
mutabık *yanlış hatıraları* hatırlamasına Mandela etkisi deniyor. Ben
[Reddit'ten](https://reddit.com/r/MandelaEffect) takip ediyorum. Bazı markaların, bazı isimlerin, bazı
logoların *eskiden farklı olduğunu* söylüyorlar. 

*Hafıza yanılmasına toplu olunca ne diyorduk* diye cevap vermek en kolayı ancak bu etkinin *içinde
bulunduğumuz simülasyonun* hatalarıyla ilgili olduğunu söyleyenler de var. Heyecan verici bir
yorum. 

Buna göre iki kişiden biri Mandela'nın hapiste öldüğü, diğeri dışarı çıkıp devlet başkanı olduğu iki
ayrı kainatta yaşamış. Bunlar sonunda aynı kainatta buluşmuş. Kuantum Fiziğinin bazı yorumları
*çoklu evren*  hipotezini ileri sürer. Hemen her atom altı parçacığı için farklı bir kainat. Mandela
etkisi de bunun tersi, farklı kainatların birbiriyle birleştiğini ancak insanların hafızasında bazı
olayların eski kainattan kaldığını iddia ediyorlar. 

Burada gördüğüm sorun şu: *Farklı kainat* dediğimiz bir yer varsa, alternatif bir gerçeklik varsa,
bunlar sadece bu yanlış hatırlanan olaylarda değil, hemen her şeyde birbirinden farklı olur. Bir
insanın Mandela'nın hapiste öldüğü bir evrende yaşayıp yakınlarından birini farklı bir zamanda
*kaybetmediği* veya farklı birinin devlet başkanı olmadığı bir evrende varolması imkansız.  Bir
yerde okumuştum: Hitler'i yok etmek isteyen bir zaman yolcusunun bebek Adolf'a müdahale etmesine
gerek yok, gidip doğumundan 10-12 ay önce bir oksijen atomunun yerini değiştirmesi yeterli olur...
diyordu. Tüm kainat o derece sıkı dokunmuş ve *Nelson Mandela'nın hapiste öldüğü* bir evren çıkarmak
için tüm dünyayı değiştirmek gerek. Bu durumda da ortada birbirinden sadece bir anı farkıyla
ayrılacak insanlar olmayacaktır. 

Bir yandan şu aklıma geldi. Ben öteden beri *simülasyon hipotezinde* simüle edilenin kainatın
kendisi olduğunu düşündüm. Bir bilgisayar var ve bunda evrendeki bütün atom altı parçacıkların
etkileşimini simüle ediyoruz. Yeryüzünden bir milyon yıl ötedeki galaksi de simüle ediliyor, bir
ormanın içinde kendi kendine vraklayan kurbağa da. Bu da *simülasyon da olsa gerçeklikten farkı
yok* sonucuna getirdi. Bu durumda Mandela Etkisi *gerçek evren* veya *simüle edilmiş evrende*
anlattığım bu *sebepler ağında sıkı dokunmuşluk* sebebiyle anlamsız olacaktır. 

Ancak simüle edilenler kainatın tamamı değil de zihinlerse, yani meşhur filmdeki gibi beyinlerimiz
bir makineye bağlı ve algılarımız oradan besleniyorsa, *sebep sonuç ilişkileri*, *atom altı fiziği*
veya *belirsizlik ilkesi* gibi kavramlar da sadece algımızda varolacaktır. Zaman yolcusu sıkı
dokunmuş bir evrende değil, sadece zihinlerde varolan bir Hitler'le uğraşacak ve bunu tarihten yok
etmesi ancak zihinleri değiştirmesiyle mümkün olacaktır. Bu bildiğimiz anlamda Fizik ve bilimin sonu
demek. Bilim simülasyonun bizi kendi yokluğuna inandırmak için ürettiği bir tutarlılıktan ibaret
kalıyor. 

Bu durumda *kainat simülasyonu* ile *zihin simülasyonu* arasındaki fark birinde *Mandela etkisi*
görülebilmesi. *Zihin simülasyonu ile kainat simülasyonu aynı kapıya çıkar* demeyi bırakmalıyım o
sebeple. Ayrıca *zihin simülasyonu* içindeysek, simüle edenlerle çok daha yakınız demektir. Kainat
simülasyonunda *hasbelkader* kainatın bir köşesinde ortaya çıkmak mümkünken, *zihin simülasyonunda*
tüm simülasyonun hedefi biz oluyoruz. 

Bir miktar dehşete düştüm. 
