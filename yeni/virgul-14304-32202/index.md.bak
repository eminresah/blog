---
title: "Virgül 13 Eylül #2"
date: 2018-09-13 01:56:22
dp: 14304
featured_image: "/images/header-90.jpg"
images: ["/images/header-90.jpg"]
published: true
tags: []
---




Modern çağdan benim anladığım, insanların hayatları ve bu hayatlarında yapıp
ettikleriyle, aldıkları somut sonuçlar arasındaki bağın giderek zayıfladığı bir
indirekt cennete düştüğümüz.

Marx'ın yabancılaşma dediği durum, eskiden insanlar toprakla doğrudan ilgilenir,
verdikleri emeğin karşılığı çıkan ürünü de doğrudan görürlerdi, şimdilerde çoğu
insan yaptığı işin doğrudan etkisini görmüyor. *Beyaz yakalı* tabir edilen
sınıfın geneli böyle.

Bunun getirdiği bir sarhoşluk var. *Organizasyon sarhoşluğu*. Aldığınız riskin
hayatınızda doğrudan bir etkisi yoksa veya *o kadar da fazla* değilse, daha çok
risk alırsınız. Anlamsız risklerle kumar oynamaya başlarsınız. Konu başkalarının
(patronun veya hissedarların) parasıysa, daha çok, daha kolay kumar oynarsınız.
Bahsi doğru yaparsanız, başarı sizin, yanlış yaparsanız başarısızlığı paylaşacak
diğerleri var.

İnsanların çoğunun işi böyle: Avukatlar diyelim, davayı kazanınca alınan
tazminata ortak ama kaybedince bir zarar görmüyorlar, borsa aracıları tahminleri
tutarsa komisyon alıyor ama tutmazsa zarara ortak olmuyor, hemen bütün
sektörlerde böyle insanlar var, *teorik olarak* itibarları zedeleniyor ama
aslında o kadar da zedelenmiyor. Toplum en büyük meseleyi bir ayda unutan
kişilerden oluşuyor, bunlar açısından itibar o an bulunan konum demek ve
yeterince iyi kullanırsanız, asla haksız çıkmazsınız. 

O halde, nasıl bir düzenleme olmalı ki, insanların risk hesaplarında daha
gerçekçi olmaları sağlansın?

En önemli mesele herhalde riski alanın kişisel kaynaklarıyla alması veya
almaması. Şirketlerin çoğu profesyonel yöneticiler tarafından yönetiliyor, bu
insanların bu şirketlerle olan risk ilişkisinin kişisel hale getirilmesi gerek.
Bu da ister istemez, insanların *başkalarının parasıyla* iş yapmaması anlamına
geliyor.

Herkesin kendi parasıyla iş yaptığı bir ekonomik düzen nasıl olur? Bir fikrim
var, bir ihtiyacı çözeceğim ve iş kurmak istiyorum ama ufak bir sorunum var,
sermayem yok. Bugünkü durumda gidip bankadan borç alıyorum. *Başkalarının
parası* olmazsa, bunu nasıl yaparım?

Bu aslında uygun bir örnek değil, çünkü borç şahsi olduğunda da risk getiriyor.
Ödeme imkanım olup olmadığına bakmadan borç vermiyorlar ve bu *ödeme imkanı*
genelde, zaten elimde bulunması gereken kaynaklar oluyor.

O halde bahsedilen durum şu: İnsanların kendi servetlerini başkalarına
yönettirme imkanı ortadan kalkmalı. Başkasının sermayesiyle, onun adına iş
yapmak uygun olmaktan, makul olmaktan çıkarılmalı. Bir insan sadece kendi
servetiyle risk alabilmeli.

O zaman paranın nimetinden yararlanıp, külfetini başkalarına tevdi eden bir yapı
yerine, insanların ya parayı kullandıkları veya bunu başkalarına *borç*
verdikleri bir ekonomik yapı lazım. *Borcun* karşılığı da faizsiz tabii, çünkü
faiz kişinin başkasının emeğiyle, gayret sarfetmeden para kazanması oluyor.

Böyle bir ekonomik düzen, paranın akışı üzerinde kurduğu çeşitli sınırlamalarla
yürüyebilir. Liberal ekonomi gibi değil, *para* herhangi bir emtia değil,
kişinin kendisine bağlı ve onun kullanımı başkalarına devredilemez, bununla
beraber Sosyalizm gibi plancı da değil, insanların ne iş yapacağına, hangi
sektörde çalışacağına merkezi bir otorite karar vermiyor.

Yavaş yavaş düşünelim, bakalım, nasıl bir düzenleme bunu gerçekleştirebilir.


