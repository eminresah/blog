---
title: Terekküp 130 
author: Emin Reşah
date:  2020-12-17 22:09:18+0300
expiryDate:
dp: 15131
featured_image: /images/header-76.jpg
---

### 1

{{< tweet 1339431558596292609 >}}

*Cevapları bilmek değil, hataları yönetmek* demiş adam. Hayat böyle. *Yanlış yapmamak* doğru
yapmaktan daha önemli. Hiçbir şey yapmamak da *çoğunlukla* hata olduğuna göre elimizden gelen *küçük
hatalar yoluyla büyük hatalardan uzak durmak* oluyor. 

### 2

Bir insan söylediğim bir söze ölçüsüz bir tepki vermişse, bunun söylediğimin *yanlış* olduğu
şeklinde değil, belki kendisinden bile saklamaya çalıştığı bir şeyi yüzüne vurduğum şeklinde
anlamayı tercih ediyorum. 

Bu %100 geçerli bir yaklaşım olmayabilir. İnsanlar *otomaton* değil ancak bir konunun *konuşulamaz*
olması genelde sinir uçlarına dokunduğu anlamına gelir. Söylenen söz *bana güvenmiyordun ve bunda da
haklı olabilirsin* gibi bir cümle olduğunda verilen tepkinin büyüklüğünden *güvenmek için çok
uğraştım, herkese ve kendine güvendiğimi telkin ettim* tarzı bir şey anlıyorum. Güvenmek için
uğraşmak gerekmez. Güveniyorsan zaten uğraşmazsın. 

İnsanın kendine güveninde de böyle. 

### 3

Bir insanla gelecek planınız kalmadıysa artık ondan bir şeyler için hesap soramazsınız. Sorduğunuzda
da aldığınız cevaplar anlamlı olmaz. *Neden bana şöyle şöyle davrandın?* *Şu an susman karşılığı
bütün kabahatleri kabul edebilirim.*

### 4

{{< tweet 1339097944700706817 >}}

> Dünyanın mükemmel bir modeli elimizde olsa dahi, Kaos Teorisi bize sonsuz kesinlikle ölçümler
> yapmadığımız taktirde geleceği bilemeyeceğimizi söyler. Sosyopolitik, ekonomik konularda elimizdeki
> hiç de öyle mükemmel modeller yok. 

İnsanların gelecekle ilgili tahminlerinin çoğu kendi bildiklerini temennilerine giydirip sundukları
vehimler. Tahminlerimiz dünya hakkında değil, kendi hakkımızda bilgi veriyor: Dünyayı nasıl görmek
istiyoruz?

Bu sebeple fikirlerimizin değişmesi için kendimizin de değişmesi gerekiyor. *Fikir* dediğimiz öyle
bizden bağımsız, *objektif* varolabilen bir şey değil. Adına *bilimsel* desek de önce fikir edinip,
sonra bunun *bahanesini* buluyoruz. 


### 5

[Covid hastalığında PCR testlerinin hatalı pozitif oranlarıyla ilgili bir
yazı](https://statmodeling.stat.columbia.edu/2020/12/15/literally-a-textbook-problem-if-you-get-a-positive-covid-test-how-likely-is-it-that-its-a-false-positive/)
okudum. 

PCR testleri Covid olmayan 1000 kişiden 5'inde *pozitif* sonuç veriyor. *Hatalı pozitif oranı
nedir?* diye sormuş. İlk (ve yanlış) cevap binde 5, %0,5. 

*Hatalı pozitif oranını* bulmak için *doğru pozitif oranına* da bakmak lazım. 1000 kişi test
edildiğinde bunların 20'si *doğru pozitif* çıkıyor. Diğer deyişle 1000 kişiyi test ediyorsunuz,
25'inde test pozitif çıkıyor, bu 25'in 20'si gerçekten Covid, 5'i ise değil. Sorun şu ki hangi 5'i olduğunu
bilemiyorsunuz.

Bir de tabii *hatalı negatifler* var. Hasta oldukları halde testleri negatif çıkanlar. 




