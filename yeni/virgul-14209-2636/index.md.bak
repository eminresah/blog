---
title: "Virgül 9 Haziran 18:00"
date: 2018-06-09 17:41:34
dp: 14209
featured_image: "/images/header-56.jpg"
images: ["/images/header-56.jpg"]
published: true
tags: []
---




Her durumda mutlu olan biriyle, her durumda mutsuz olan birinin karşılaşması
durumunda, mutlu kişi mutsuzu mutlu edemez ama bu mutluluğunu o kadar da
etkilemez. Mutsuz kişi ise mutluyu mutsuz edemediği için, daha da mutsuz olur.

*Nasıl her durumda mutlu olunabilir?* diyecekler için, *şükürle* derim, *nasıl
her durumda mutsuz olunur?* için de *haset* uygun bir yöntem. İnsanda şükür
varsa, nefes aldığı için de şükredecek aklı ve bilinci varsa, mutlu olma imkanı
vardır. Çok muhteşem, filmlik bir mutluluk değil gerek yok, imrenilmeye, özenilmeye ve
sair *şartlara* da gerek yok, zaten bu şartların beklentisi insanları mutsuz
eder. Kendiyle münasebetini iyi kurmuş bir mutluluk. 

*Haset* ise insanı içinden yiyip yakan, kül eden, hislerini asit yağmuruna tutup
kurutan bir durum. Zamanımızda buna tutulmak da çok kolay. Etrafta reklam edilen
o kadar çok hayat var ki, bir şekilde birilerine haset duymamak imkansız.

Yanındaki kadına, erkeğe, bindiği arabaya, oturduğu eve, şuna buna haset
etmiyorsan, diyelim kitaplığına haset ediyorsun, pozisyonuna haset ediyorsun,
şöhretine haset ediyorsun. Haset edecek bir şeyler bulmak çok kolay onun için
kalbinde bunu taşıyan için hayat bitmeyen bir işkence.




