---
title: Yaşatan Sözleşme ve Öldüren Erkek 
author: Emin Reşah
date:  2020-07-28 20:04:59+0300
dp: 14989
featured_image: /images/header-14.jpg
---

Evliliklerin görücü usulü yapıldığı zamanlarda nikahta tanışan çiftlerden bahsederlerdi. Bunun
sebebi de evliliğin iki insan arasında değil, iki aile arasındaki bir müessese olmasından kaynaklı. 

Tarihte aynı kelimelerin aynı kavramları anlatıp anlatmadığını sorgulamak icap eder demiş biri.
*Tanrı* kelimesi mesela Şamanist Türkler için bir anlama gelirken, onlardan yüz yıl sonraki Müslüman
Türkler için başka bir anlama geliyor. Kelime aynı, çoğu kullanımı da benzer ancak bunların *aynı
kavram* olduğu üzerinden üretilen sözler temelsiz.

*Evlilik* böyle bir kavram. 100 yıl önce başka bir ilişki biçimiyken, şimdi başka bir ilişki biçimi.
100 yıl öncenin kurallarıyla düşünüp, bugünün kurallarıyla yaşamaya çalışınca bir yerde *evlilikler
neden yürümüyor* sorusuyla karşılaşıyorsunuz. Neden boşanmalar arttı? 

*Kadın* da böyle bir kavram mesela. 100 yıl önce *kadın* derken bahsettiğimiz davranış manzumesi,
artık yerini başka bir *kadına* bırakmış. Günümüzde kadınlar arasında yeknesak bir davranış kalıbı,
psikoloji veya ortak değer bulmak mümkün değil ama 100 yıl önceki kadınlarla şimdiki kadınları 
aynı tutup, onbin yıllık tarihin tüm kadın meselesini getirip cinayetlere bağlıyoruz: *Kadın
cinayetleri politik.*

Tabii ki *politikleştirebildiğimiz her şey politiktir.* Başörtüsü politiktir mesela, hep öyle oldu,
*haşa politik değil, kişisel özgürlük talebi* derken de politikti, bu sorunu çözmek için oy isterken
de öyleydi, senelerce süründürüp, hala da kanunla değil, yönetmelikle düzenlerken de öyle. Normal
şartlar altında politikanın konusu olmaması gereken bir mesele gayet münbit bir politik alan haline
geldi. 

Kadın cinayetleri de böyle. *Kadın cinayetleri politik* dediğinizde, *mefhumun muhalifinden*
erkeklerin politika icabı bu cinayetleri işlediğini kastetmiş oluyorsunuz. Benim kafamda şöyle bir
sahne beliriyor: Erkekler olarak bir yerlerde toplanıyoruz, *bu sene kaç kadın öldürelim* diye
düşünüp taşınıyoruz ve o kadar kadın katlediliyor. Politik midir? Politiktir. Politikleştirilmiş
midir? Politikleştirilmiştir.

Ben ikinci seçeneğin tarafındayım ama tabii ki mukaddes sloganlara laf edince sinirler bozuluyor,
onun için üzerinde durmaya değer bir tartışma değil. Böyle sloganlara sığınıp, bunları sık sık
tekrarlayınca düşündüğünü ve bağırınca mücadele ürettiğini sanan insanların asıl sebepleri anlamaya
pek gönüllü olmadığını, dertlerinin tamamen kendi diskurlarını dayatmak olduğunu çok gördüğümden
*politik midir?* tartışmasının verimli olduğunu sanmıyorum. *Politik dersen politiktir* der geçerim
en fazla. Bir şey politikanın konusu haline gelince, elinden almak mümkün olmadığına göre apolitik
olacak değil. 

Bu arada 2011'de 180 olan cinayet sayısı 2019'da 470 olmuş. Bu sene herhalde 500'ü geçer. Az önce
Twitter'a baktığımda (26 Temmuz 2020 sabahı) yine bir cinayet haberi gördüm. 

Erkekler diğer erkekleri de öldürüyor tabii, bir erkeğin cinayete kurban gitme ihtimali
kadınınkinden 4 ila 8 kat daha fazla ama genel cinayet istatistikleri bulmanın kadın
istatistiklerinin yanında imkansız olmasından *kadın cinayetleri politiktir*'in anlamını da
çıkarıyoruz biraz. Bu yaygaradaki maksat *kadın cinayetlerini durdurmak* falan değil, buradan
devşirilecek politik gücün sair alanlarda (bazı) kadınlar lehine ve erkekler aleyhine kullanılması.
Yoksa oturup *bu kadınlar neden öldürülüyor* diye önyargısız bir araştırma yapma niyeti kimsede yok.
*Çözüm* olarak sundukları şeylerin *İstanbul sözleşmesi* veya 6284 sayılı kanun gibi, 2011'de
çıktığındanı beri kadın cinayetlerine zararı olmadıysa, faydası da olmamış konular olması bunun
işareti.

İstanbul sözleşmesi yaşatır mı? Çıktığında senede 180 kadın öldürülüyormuş, şimdi senede 470 kadın
öldürülüyor. Buradan bakınca pek yaşatıyormuş gibi durmuyor ama *hadi, inşallah, yaşatır.*

Bir Türk milliyetçisinin şehit cenazelerinde gösterdiği tepkinin benzeri gösteriliyor kadın
cinayetlerinde. Bir milliyetçiye (tabii ki üzüldüğü, benim de üzüldüğüm) şehit cenazelerinin
sebebinin onun inandığı ulus devletin politikaları olduğunu söylerseniz, en iyi ihtimalle küser.
Kadınlara da *burada bir tuhaflık var, İstanbul sözleşmesinden beri cinayetler dört kat artmış*
diyorsunuz ve devamını söylemeden küsüyorlar. Devletin bekası ve bütünlüğü yanında bir milliyetçi
için şehit cenazeleri nasıl *katlanılabilir* bir durumsa, benim buradan anladığım, bu cinayetler de
*kadın özgürlüğü* yanında *katlanılabilir* cinayetler. Konu en başından ideolojik, benim gibi
*önemli olan kadınların hayatını kaybetmemesi, İstanbul sözleşmesi değil* diyenlere hiç rağbet
gösterilmemesi de bundan. Muadili de bir milliyetçiye *madem şehit cenazesi istemiyorsun, neden
devletin Kürtlerle yolunu ayırmasını desteklemiyorsun* demek oluyor. Tabii ki devletin bekası veya
kadınların özgürlüğü meseleleri, tek tek insan hayatlarından daha mühim. 

Feministlere tepeden baktıkları ülkücülerle benzer ideolojik refleksler verdiklerini söylesem daha
çok kızarlar. 

*Kadın cinayetleri neden arttı?* diye sorunca kimsenin gerçek bir cevabı yok ama benim bazı
tahminlerim var: 2011 süresiz nafakanın, İstanbul sözleşmesinin, sosyal medyanın yayılmaya
başlamasının da tarihi. (Facebook hesabımı 2011'de kapattığımdan, oranın artık *eskisi gibi
olmadığını* hatırlıyorum.) Buradaki cinnet halini tek bir sebebe bağlamak mümkün değil, yine de bir
çatışma var ve bu çatışma eski sosyal kurumların, eski değerlerin, yeni şartlara adapte
olamayışından ortaya çıkıyor.

Eski sosyal kurumlar *özgür kadının* hayatını kısıtlayan kurumlar. Bilhassa evlilik. Cinayetlerin
önemli bir kısmının da evlilik ve ilişkiler çevresinde işlendiğini tahmin ediyorum. Katledilenlerin
çoğunu zaten onları tanıyan insanlar katlediyor. Buradan da meselenin *sosyal bir mesele* olduğunu
anlamak mümkün. 

Sosyal mesele, mesela, sosyal medya. Kadınların ve erkeklerin sosyal iletişim kanallarındaki patlama
evlilik ve ilişki bağında ciddi hasarlara sebep olmuş olmalı. Boşanmaların çoğunda sosyal medyanın
bir etkisi olduğunu okumuştum, bu cinayetler de bundan etkilenmiş olmalı.  Evliliklerde kadınların
%15-20'si, erkeklerin %20-25'i eskiden de aldatıyormuş, ancak şimdilerde bu oranın arttığını,
ilişkilerin *kısa süreli kaçamaktan*, *uzun süreli ilişkiye* dönüştüğünü tahmin etmek mümkün. Bu
ilişkilerin ortaya çıkma ihtimali de aynı şekilde artmış olmalı. Boşanmayı *şerefsizlik* sayan bir
kültürün mensubunun, karısının bir erkekle yazıştığını gördüğündeki tepkisinin ne olacağını tahmin
edebiliriz. 

Bunlara yeğeninin erkek arkadaşıyla fotoğraflarını amcasının *fesbuk* hesabında görmesi gibi, bana
göre hayli normal ama bazı amcalara göre *orospuluk* sayılacak fiilleri de ekleyebiliriz. Sadece
iletişim yolları değil, insanlara kişisel yayın yapma yolları da arttı.  Toplumsal fay hatlarında,
eski ile yeninin, arkaik değerlerle yeni teknolojilerin karşılaştığı yerlerde sosyal arızaların
üretildiğini düşünebiliriz. 

Diğer bir mesele erkeklerin evlilik ilişkisini bitirip, yeni bir hayat kurma imkanı olmayışı.  Eğer
karısı çalışmıyorsa, *süresiz nafaka* gibi insan haklarına aykırı bir düzenlemeyle ömrünün sonuna
kadar ona gelirinden bir kısmını vermek zorunda. Devlet çoğu alacağın aksine, nafaka alacaklarında
hapis cezası koymuş ve nafaka ödemediği için birkaç defa hapse giren işsiz bir erkeğin, şiddete
varan tepkiler göstermesini anlaşılmaz bulmuyorum. Devlet kendi memurunu 30 yıl çalışmadan emekli
etmiyor ama hasbelkader bir erkekle evlenmiş ve ona üç ay katlanmış bir kadına, evliliğin bitmesinde
kusur kadında olsa bile ömür boyu nafaka ödemeyi hak görüyor. Böyle bir hukukun erkeklerin *hukuka
güvenini* ne şekilde etkilediğini ve bitmeyen eski evliliklerin kadınların hayatında ne gibi riskler
ürettiğini tahmin edebiliriz. 

Bunların *erkekleri mazur görmek için bahaneler* olduğunu, sorunun *cezaların arttırılması* veya
*İstanbul sözleşmesinin uygulanması* gibi basit sloganlarla çözüleceğini düşünen, ortalama zekalı
insan için de şunu hatırlatmak lazım: Kimse bir cinayet işleyecekken, *bu cinayetin cezası 30 sene
olsaydı işlemezdim, 20 sene olduğuna göre işleyebilirim* demez. Ben de bir defa cinayet olduktan
sonra bu canilerin idam da dahil, mümkün mertebe en yüksek cezalara çarptırılmasına tarafım. İdam
edilsinler ve cellatlığını ben yapayım ama bu katillere ceza vermenin ne maktülü geri getirmeye, ne
yeni cinayetleri engellemeye faydası var. Ekseriyet anahtarı kaybettiği yerde aramaya, asıl
sebepleri konuşmaya korkuyor diye ışığın altında *circle jerk* yaparak anahtar arıyormuş gibi
yapmaya mecbur değilim.

Arkaik kültürü beğenmiyorum. Ben birinin *Allah'ın emri, peygamberin kavliyle* babasından
istenmesini bile *kadına hakaret* olarak gören taraftayım. Bununla beraber bir nevi *cangıl* olan bu
memlekette insanların nasıl düşündüğünü, hangi saiklerle hareket ettiğini görme fırsatım oldu ve
insanların değerlerini yargılamayı bıraktım. Ha bu değerler üç nesil sonra daha farklı olacaktır,
bundan eminim, kızım erkek arkadaşıyla beraber yaşadığı için kendini korku içinde hissetmeyecektir,
bunu da biliyorum.  Bununla beraber cinayetlerin neden arttığını sorunca, cevabın içinde *eski
kültür ve yeni teknolojilerle pek iyi gitmiyor* da var.

Bir yerde cinayet varsa *ben bu oyunu oynamıyorum, hukukunuza güvenmiyorum* demektir. Bir memlekette
kadın öldüren psikopat sayısı 10 yılda 4 kat artmaz. Buradaki mesele erkeklerin hukukun içinden çok,
dışını kendi değerlerine uygun görmeleridir. Her kadın cinayetinde erkekleri toptan hedef göstererek,
ideolojik saplantılarla bir *cinsiyet savaşı* sürdürerek, erkekleri hukuka daha da yabancılaştırarak
bu sorun çözülmez. Eğer kadın cinayetlerini önlemek bir hedefse, sebeplerini bilmek gerekir, yoksa
10 sene sonra şimdikinin iki katına çıktığında hala aynı sloganları atmaya devam edersiniz.
(Bilemiyorum, belki de asıl istenen budur zaten. Çünkü *şehitler* nasıl ki bir *milliyetçi iktidar*
üretiyorsa, *kadın cinayetleri* de *dişil iktidar* üretiyor. Onun için de daha özgür
kadınlar öldürüldüğünde daha çok olay oluyor, daha çok bayraklaşıyor, daha çok konuşuluyor.)

Bu arada, kişisel olarak, tabii ki kadınların tamamen özgür yaşamasını ve kendi ayakları üstünde
durmasını sonuna kadar destekliyorum.  Akıllı hiçbir erkek, kadına ulaşmayı kolaylaştıran
düzenlemeleri, onlarla ilgili sorumluluklarını azaltan ve ilişkileri daha net, daha steril ve daha
ucuz hale getiren *özgür kadın* hareketine karşı çıkmaz. Ben de şahsen evlilik gibi arkaik
müesseseler yoluyla, kazanırsam kazandığıma ortak, boşanırsa benden emekli olacak birindense, kendi
kendine yeten kadınların sayısının artmasını ve bunlarla *bitebilen* ilişkiler sürdürmeyi tercih
ederim. Bununla beraber, bu durum benim gibi erkekler için o kadar iyi ki kadınların buradaki
*özgürlüğü* gerçekten istediklerinden, kadınların genelinin aslında istemedikleri ve kendilerini
mutlu etmeyecek bir hayatın dolmuşuna bindirilip, kazıklanmadığından emin olamıyorum. 

Emin olamayışımın bir sebebi yine cinayetlerde yükselen *bizi koruyun* çığlığı. Devletin bir suç
oluşmadan kimseye *cani* muamelesi yapması mümkün değil. 6284 sayılı kanunun getirdiği *uzaklaştırma
hakkı* sebebiyle, her yıl 150.000 civarı kadın uzaklaştırma kararı aldırıyor ve tedbir alınan erkek
bu kadına yaklaşırsa hapse gönderiliyor. Buradaki kadınların hepsinin ölüm tehdidi altında olduğunu
düşünsek bile 150.000 erkeğe *cani muamelesi* yapamaz. (Maktüllerin önemli bir kısmının
uzaklaştırma aldırmadığı da söyleniyor.) Devletin koruması olay olduktan sonra gelip rapor tutup,
*olay yeri inceleme* ekiplerinin delil toplamasıyla ve katile ceza vermekle sınırlı. Ceza hukuku
zaten suç olmadan devreye girmez. Buradaki reflekse *cezalar düşük* gibi kılıflar buluyorlar ama
teammüden öldürmede cezalar az değil, az olsa da zaten kimsenin cezaların süresiyle ilgilendiği yok.

Buradaki *bizi koruyun* veya *İstanbul sözleşmesi yaşatır* gibi feryadın asıl sebebinin, *özgür
kadının* biyolojik olarak aradığı korunmayı bulamayışının yansıması olduğunu düşünüyorum. Kadın
korunmak istiyor ve bu korunma ihtiyacı tehdidin rasyonel olup olmamasıyla alakalı değil, (bu hesap
böyle yapılmaz ama) trafik kazasıyla ölme riski kadın için de, erkek için de cinayete kurban
gitmekten fazla. Buradaki *tehdit algısının* bilinçaltında kadının korunma ihtiyacının modern
kurumlarca yerine getirilememesi, geleneksel aile ve evlilik kurumlarının da bu korumayı *şartlı*
sunması var. O şart da işte, *benim istediğim gibi yaşarsan, seni korurum* şeklinde tezahür ediyor.
Ailenin şartlı sunduğu korumayı, devletin şartsız sunmasını bekliyorlar ama devlet *nöbetim bitse
de evime gitsem* diyen polise form doldurtup, imza attırmaktan başka bir yöntem bilmiyor. 

Kadınlarımız gerçekten bu bindikleri özgür kadın dolmuşunun, gitmek istediklere yere gittiğinden
emin mi, bilemiyorum. Evet, kadınlar cinsel arzu nesnesi oldukları için tacize maruz kalıyor,
kariyer yapmaları daha zor, çalışmaları daha meşakkatli, sosyal olarak erkekten daha dikkatli
olmaları gerekiyor, günlük hayatta beklentiler daha yüksek, doğum yaparken ayrı zorluk çekiyor,
çocuk büyütürken ayrı zorluk çekiyor, ev ve çevresinin genel yükü kadınların omzunda. Ortalama bir
kadının hayatı, ortalama bir erkeğinkinden çok daha zor. Bunların hepsinde hemfikirim, ancak çözüm
olarak sunulanın kadınları gerçekten memnun edip etmeyeceğini, hayatlarını kolaylaştırıp
kolaylaştırmayacağını, neticede bir çok kadın için *hayatın anlamı* sayılabilecek *doğum yapmanın*
giderek daha zorlaştığı, pahalandığı, erkeklerin bir görünüp bir kaybolduğu ve çocuklarına baba
olacak adam bulmanın giderek zorlaştığı bir hayatın kadınların genelini mutlu edip etmeyeceğimi
bilmiyorum. Yoksa bu *bol sloganlı toplu mastürbasyon* seanslarından asla rahatsız değilim. 

Ben kadının zeki, çevik ve özgürünü severim. 
