---
title: Yevmiye 13536
author: Emin Reşah
date: 2016-08-05 18:00:15 
dp: 13536 
featured_image: /images/header-36.jpg
---

Darbe hakkında okumadığım bir *teori* kalmadı herhalde. Kendiminkini ekleyeyim: 

Bu darbe bir süredir biliniyordu. *Biliniyordu* demek, ne zaman, nerede, kimlerce olacağı değil ancak *bir şeylerin* olacağı anlamında. *Madem biliniyordu, neden harekete geçmediler?* o sebeple doğru bir soru değil. Bir şeylerin geldiğini sadece açık bilgiye itibar eden ben bile sezmiştim, Twitter'da konuşuyorduk, darbe mi geliyor, suikast mı diye...

Tahminim net tarihi olmasa bile haftasının bile bilindiği yönünde. Darbe planı söylendiği gibi kırk hafta öncesinden yapılmışsa, o tarihlerde Erdoğan'ın tatilde olacağını bilmeleri zor. Ancak Erdoğan darbeden haberdar olduğunda, o tarihleri tatile ayırmış olabilir. Bu tatil durumu bir çeşit tuzak da olabilir, düşmana *padişah tam karşınızda* dedirtip etrafını sarmak gibi. Ayrıca Erdoğan *zayıf* görünmeseydi, darbe hiç başlamazdı. Darbenin başarısız olması, darbecilerin yakalanması için darbenin bir kere başlaması gerekiyordu. 

Güçsüz görünmek önemli bir taktiktir.  Bugüne kadar Erdoğan'ın seçmenini harekete geçirmek için kullandığı en önemli taktik. Eniştesinden öğrenmesinin *sebebi.* O gün ordunun neden yerinde çakıldığının sebebi, harekete geçenlerin darbeci olduğundan emin olmak olabilir. Zaten öyle bir durumda bilemezsin, sana yardım edeceğini söyleyen adam çıkar isyancılara katılır. Kendi ayağından vurmuş olursun. 

Bir de durumu darbeciler açısından düşünelim: Biz başarısız olacağını görüyoruz. İlk saatlerinden itibaren bunun temelsiz, manasız bir darbe olduğunun farkındayız. Sonradan işe *tiyatro* benzetmesi yapmanın sebebi de bu, çünkü Türkiye'de darbe şartları yok, *asker gelsin bizi kurtarsın* durumunda değiliz. Ancak bu adamlar dünyayı böyle okumuyorlar. Başlarındaki şizofren şarlatana inanmak istiyorlar, yıllar önce Erdoğan'ın bağırsak kanseri olup üç ay ömrü kaldığına veya Cumhurbaşkanlığını *hırsızlığına* paravan yaptığına inandıkları gibi. (Bir insanın Cumhurbaşkanlığını *hırsızlık* için yaptığına inanması, insanlar hakkında hiç fikri olmadığına delil olabilir.) Bir darbe planı yapıyorlar, ancak bunun sızdırılmasından ölesiye korkuyorlar, çünkü biz nasıl ki bugün kimseye güvenemiyorsak, onlar yıllardır bu durumda. Ayrıca darbenin tek bir merkezi yok, tek yerden koordine edilmiyor, bütün planı bilen biri varsa da, kurmaylığı, planlaması iyi değil ve sabırsız. Sabırsızlığından dolayı bu planı iptal etmek yerine erkene çekiyor. Planın sahibi ölüme yakın biri olmalı ve bunun tüfekteki son barut olduğunu biliyor olmalı. 

Akabindeki panik anlaşılır olsa ve ordu içinde FETÖ desteği bir nebze devam ediyor olsa dahi, bu noktadan sonra aynı ölçüde bir kalkışmanın olacağına ihtimal vermiyorum. Çünkü bundan sonra halkı da hesap etmek zorundalar. Halkı hesap eden de, hesabın sonunda iç savaş olduğunu ve hiçbir şeyin kesin olmadığını görecektir. Ordudaki diğer unsurların harekete geçemeyişinin bir sebebi de, askerlerin kanunsuz emre itaat konusunda bekledikleri kadar bilinçsiz olmayışı olabilir. Böyle durumlarda halkı öldürme emrine itaat etmiş katilleri görürüz ama bunların kaç katının o emre karşı geldiğini bilmiyoruz. 

