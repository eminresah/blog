---
title: Virgül 11 Temmuz
author: Emin Reşah
description: 
date: 2021-07-11 18:30:00 +0300
dp: 15337
draft: false
featured_image: /images/header-153.jpg
tags: 
    - ahlak
    - iyilik
    - kötülük
    - Einstein
    - Turing
    - zeka
    - IQ
    - jumre
categories:
    - Virgül
---

Elimizde kötülüğü ölçecek bir aracın var olması *iyiliği* tersinden ölçecek bir
araç olduğu anlamına gelmez. 

Diyelim elimizde zeka geriliğini gösteren bir test varsa, bunu *ileri zekayı* ölçmek için
kullanamayız. IQ testlerinde *düşük puan* alan insanlara *zeka geriliği* teşhisi koyabilmek, *yüksek
puan* alanların *ileri zekalı* olduğu anlamına gelmez. *İleri zekalılık* bir takım testler geçmekten
daha başka bir şeey gerektirir ve varsa *ibda' edilen eser* sayesinde ortaya çıkar. Bu da sadece
zeka ile değil, daha çok çalışma ve imkan bulmakla ilgili bir durum. Albert Einstein ve Alan
Turing'in ikisinin de *ileri zekalı* olduğunu söyleyebiliriz, ancak Turing Einstein'ın veya Einstein
Turing'in uğraştığı problemlerle uğraşsaydı devrim yapabilirler miydi? Muhtemelen hayır. Bu sebeple
*üstün zeka* bir *gerek* olsa da yeter gibi görünmüyor. Hemen hemen anlamsız bir ölçü. 

Benzer bir durum *ahlak* alanında da var. Ahlaksızlığın ve kötülüğün ne olduğunu bilmek bize
*ahlaklılığın* veya *iyiliğin* ne olduğunu göstermez. Üzerinde ittifak etmenin kolay olduğu *tecavüz
kötülüktür* gibi bir ölçüden, *cinsel ilişkiden daima uzak durmak iyiliktir* sonucu çıkmaz. *Cinayet
kötülüktür* üzerinde uzlaşabiliriz, ancak bundan *insan üretmek iyiliktir* sonucunu çıkaramayız. Bir
şeylerin *iyilik* olması için, *kötülüğün zıddı* olmasından başka kriterler de taşıması gerekir. 

İyiliklerin hemen tamamı *üstün zeka* gibi belli bir hedef ölçüsünde *iyilik* anlamına gelir.
Einstein'ın *zekasının* her alanda işe yaramaması gibi bir fiilin kötülük olmaması *iyilik olduğu*
anlamına gelmez. İyilik olması için bir yerde *hangi dünya, hangi yaşam biçimi, hangi mesele için
iyilik?* sorusunu cevaplamak gerekir. 

İnsanların çoğunun *kötülük* konusunda ortak bir fikri var. Neyin kötülük olduğunu anlatmak için
fazla uğraşmayız. Ancak *iyilik* üzerinde o kadar kolay uzlaşılabilir bir mesele değil. Siyasetin
de, devletin de hedefinin *kötülüğü engellemek* olması gerekir. *İyilik yapmak* devletin veya
politikanın meselesi değil, daha küçük, birbirini tanıyan ve benzer bir hayat tarzı için yaşayan
insanların derdi olmalıdır. 
