---
title: "Murakabe 13408"
date: 2016-04-01 21:39:20 +0300
dp: 13408
draft: true
tags: []
---

Geçenki Lahore saldırısından sonra, Mutezilî olarak uyandığını söylemişsin. Bunu
biraz açıklaman lazım, nereden çıktı, ne alakası var?

Pakistan'daki çocuk parkı bombalamasından sonra, evet. *Bu neden böyle* diye bir
düşünce yürüdü. Tam bir barbarlık ve bunu İslam adına yapıyorlar. Adamlar çocuk
öldürmenin *cihad* olduğuna inanıyor. Bunun *muhalefeti* de, *haram* olduğunu
söylüyor.

Haram değil mi?

Haram ama sadece *haram* mı? Haramların arasında bir derece farkı var, büyük
günahların küçük günahlardan *daha haram* olduğunu biliyoruz, bununla beraber
metnin altı *neticede haram* diyor, *başka pek çok şey gibi.* Çocuk öldürmenin
haram olduğunu biliyoruz, ancak demek ki bu haramı, bir takım başka amaçlar
uğruna yaptığında helal olabileceğine inanıyor.

Cehenneme gitmekten korkmuyor mu?

Büyük ihtimalle korkmuyor. Böyle bir korkusu olsa zaten o katliamı yapmaz. Ancak
Müslümanların genel halinde de bu korkuyu yerleştirmeyen bir taraf var: Eğer
iman etmişsen, büyük günah da işlesen günahlarının cezasını çektikten sonra
cennete gideceğine inanıyorsun. Bu bombayı koyan ve orada 70 küsur insanı
katleden, yüzlerceyi yaralayan kişi şunu söyleyebilir: *Bunun bir ihtimal yanlış
olduğunu biliyorum ama neticede iman ettiğime göre, herhangi bir günahkardan ne
farkım var?*

Var mı?

Allah'ın işini Allah'a bırakmakla beraber, inandığımız kadarıyla, kişi
kendisiyle beraber yüzlerce kişiyi de öldürse, iman etmişse cezasını çektikten
sonra cennete gidecektir. Bunun üzerine çok fikir üreten, doktrin üreten,
şuradaki ayet böyle diyor, buradaki şöyle diyor diye uzun uzun anlatanlar
var. Bazıları gerçekten iman etmiş olanın cehenneme hiç uğramayacağını da
söylüyor. Benim okuduklarımdan ve İslam mezhepler tarihinden anladığım, bu
konunun o kadar da açık olmadığı ancak sair hadislere dayanarak, iman etmiş
kişinin nihayetinde cennete gideceğini söylüyorlar.

Adamları cehenneme gönderemediğin için mi sinirlendin şimdi?

Ha, yok, bilakis akıbetlerini belirlemek benim işim olmadığı için gayet
memnunum. İnsanların akıbetini Allah'tan başkası zaten bilemez ve iyi ki ondan
başkası da bilmiyor. Derdim fikrimizi ve akidemizi böyle kurduğumuzda, ürettiği
insan tipolojisinin nasıl etkilendiği.

Sende akide *kurulan* bir şey mi? Gerçek değil mi yani?

Ben iki çeşit akideye inanırım. Birincisi Kur'an'ın açıkça söyledikleri ve
Hz. Peygamber'in üzerinde ittifak edilen hadislerinin zahir anlamıdır. Allah'ın
birliği ve meleklerin varlığı gibi konular, üzerinde fazla yorum üretmeye zaten
müsait olmayan ve basit doğruları, basitçe aktaran bir akide. Bir de bunun
üzerine, geleneğin tartışarak, ve hesaplayarak, düşüne düşüne oluşturduğu bir
akide var. Bu ikincisi de kaynak olarak birincisini kullandığı halde, işin içine
mantık ve maslahat gibi kaygılar girdiği için, konular çetrefil hale gelmiş.

Örnek istesem?

Allah'ın arşa istiva etmesi meselesi, mesela. Ayeti okuduğunuzda ne dediğini
anlıyorsunuz. Buna iman edersiniz ve konu kapanır. Ancak konu kapanmıyor. Kimisi
diyor ki, arş bir cisimdir, o halde istiva etmek de ancak cisme mahsustur, o
halde Allah da bir cisimdir. Diğeri bunun Allah'a cisimlik isnadı olduğunu ve
küfür olduğunu söylüyor. Öbürküsü de başka bir tarafın Allah'ın her yerde
olmasından çıkardığı bazı yorumların, hülul manasına geldiği ve bunun şirk
olduğunu iddia ediyor. Kimse de *ben arşın marangozu değilim, burada ne demek
istediğini anlıyorum ama bunu tartışma konusu haline getirmem* demiyor.

Sence hangisi doğru bunların?

Hangi hangisi?

İstiva meselesinde?

Allah'ı görecek olursam sorarım. Aksi durumda bence bu boş bir
tartışmadır. Böyle tartışmaları gördüğümde, *insanın sorumluluğunu değiştirir
mi* diye bakıyorum. Eğer insanın sorumluluğunu değiştirmeyecekse, kalp kırmaya
da, ihtilaf meydana getirmeye de gerek yok. Bu gibi konuların asıl cevabının
dünyada verilemeyeceğine inanıyorum diyelim.

Ama bu konularda yeterince sağlam olmazsan, asla gerçeği öğrenemeyebilirsin.

Bunu söylüyorlar, evet. Yani, Allah'ın arşa istivasına karar verip namaz
kılmamak, diyelim, buna karar vermeden namazlarını kılmaktan daha önemli
görülüyor.

Değil diyorsun.

Namaz daha önemli diyorum. Fiil daha önemli, daha doğrusu. Bu gibi tartışmalar,
belki insanı hikmete yaklaştırır ama daha iyi bir insan yapmaz. İnsanı daha iyi
yapan amelleridir. Yoksa bilmediği ve insan aklıyla bilemeyeceği konularda
doktrin üretip, bunlarla insanları tekfir ederek daha iyi bir insan olamaz
kimse.

Önemli bir fark bu, farkındasındır herhalde. 

Evet, farkındayım. *Risk budur* diyecek kadar önemli bir fark.

Onun için mi baştaki konuda, yeterince net olunmadığını düşünüyorsun?

Allah'ın arşa istivası meselesi mi daha mühim, birilerinin çocuk katletmesi mi
dersen, alimlerimiz birincinin daha mühim olduğunu düşünüyor ki, bu konu mesela
çok daha hararetle tartışırken, Allah'ın *yetime bakmıyorlar* diye lanet
ettiklerini de geçip, yetim üreten, o yetimleri katleden kimilerine fazla zaman
harcamıyorlar.

Peki ne yapsınlar? Çocukları katledeni  tekfir mi etsinler?

Bunu sırf *çocukları katleden* olarak anlamak uygun değil. Bizim genel halimiz
bu. Fiil inançtan sonra geliyor. Bu halimize bakınca da, belki diyorum,
Mutezile, büyük günahların imanla bir arada bulunmayacağını söylerken doğru
söylüyordu. Yani bir insan çocuk öldürürken ve zina yaparken, tecavüz ederken
*imanlı* dememiz mümkün mü?

İmanını bilebilir misin?

İman derken, bizim bildiğimiz çeşidinden, zahirdeki halinden
bahsediyorum. Kalpleri ve zihni bilen sadece Allah, bir insana *imanlı* veya
*imansız* derken, bu tabii ki mutlak manada, Allah'ın kalpleri bilmesi manasında
değil. Ancak çeşitli örneklere *imanlı*, çeşitli örneklere *imansız* diyerek,
aslında örnekler yoluyla doğru yaşamanın nasıl bir şey olduğunu
anlatıyoruz. Yoksa, adamın kalbini açıp bakmış değiliz. Nihai hükmünü de biz
verecek değiliz.

Peki neden büyük günahların imanla beraber bulunması mümkün değil?

Mümkün değil mi bilmem. Sadece şunu soruyorum: Bu iş imanlı insanın yapacağı iş mi?

İşte bilemeyiz dedik ya, dışardan bakınca çocuk katili de olsa müslüman gibi görünüyor. 

Ne açıdan öyle görünüyor?

Çocuk katili ama bunu *Allah'ın dini* diyerek yapıyor mesela.

Evet ama bu onu imanlı yapar mı? Daha doğrusu, savaş harici birini öldürmek bir
müslümanın yapacağı bir şey midir?

Fiillerin imanla bağını tahlil etmen lazım bu soruyu cevaplamak için. Bu sanki,
hani bilgisayarlarda konuşma tanımada kullanılan *Hidden Markov Model* gibi
duruyor.

Ha, ha, evet. Yalnız bunu basit açıklamamız lazım, herkes bilmez markovu
murkovu.

Bir insanın imanının gizli bir değişken olduğunu kabul edebiliriz, bunu
kesinlikle bilmemiz mümkün değil.

Evet. 

Ancak bir yandan da *imanlı* olduğuna inandığımız insanlar var, Hz. Peygamber'in
imanına iman ediyoruz, sahabelerinin imanına iman ediyoruz.

Bu da tamam.

Şimdi bu insanların imanlarından kaynaklanan bir tavırları ve amelleri var. Biz
amel ve tavırdan, imanlı olup olmamayı çıkarabilir miyiz?

Bu işte zor, çok kritik bir soru. Bu ikisi arasında doğrudan bir bağ kurmamızın
tehlikeleri var.

Neler mesela?

İnsanların amele bakıp, birbirlerini tekfir etmeleri, doğru bir iş
olmazdı. Yani, *namaz kılmayan imansızdır* demek mesela, faydadan çok zarar
getirebilir.

Evet ama biz doğruyu mu arıyoruz, yoksa pragmatik bir iman tanımımız mı var? Bir
insanın namaz kılmasına bile vesile olmayacak kadar zayıf bir imanın, onu
*imanlı* saymaya yeteceğini nasıl düşünüyorsun?

Bu konuda, işte, o kadar rahat değilim. Belki aldığım eğitim sebebiyle, belki bu
önyargı, yani, bir insanın kendini müslüman tanıttığı ve öyle kabul ettiği
sürece, isterse Allah rızası için sıfır amel işlesin, yine de müslüman sayılması
gerektiği gibi bir duruşum var.

Hala var mı? Bu bombalamadan sonra?

Evet. Ancak derdim şu: Bizim bu inandığımızı açıklamak zor. İslam şu günkü
haliyle, kafası bir sebeple kızmış insanların başkalarını öldürüp, buna da
*cihad* kılıfı bulabildiği bir çerçeve sunuyor. Bu katillerin derdinin ne
olduğunu bilmiyorum, ne gibi bir amaçla bu çocukları öldürdüklerinden haberim
yok ancak bu amacın, İslama dayandırılabiliyor olmasında önemli bir sorun var.

