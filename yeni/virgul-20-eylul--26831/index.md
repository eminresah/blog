---
title: Virgül 20 Eylül 
author: Emin Reşah
date:  2020-09-20 10:43:16+0300
expiryDate:
dp: 15042
featured_image: /images/header-135.jpg
---

[Mustafa Öztürk'ün Ruşen Çakır'la konuşmasını](https://youtu.be/rwI7lVaJCrU) seyrettim. 

Türkiye müslümanlarının halini kafaya takmayı ne zaman bıraktım diye düşündüm. *Ne olacak bu
müslümanların hali?* artık *Ne olacak bu devletin hali?* eş anlamlı. 1920-30'lardaki politikaların
ürettiği gerilimi azaltacak, çoğu kozmetik bir takım değişikliklerle artık müslümanların kaderi
devletin kaderiyle ortak hale geldi. Önceden de böyleydi ama muhalif olacak kadar bahanemiz vardı. 

İslam artık Türkiye'nin ortak ve kozmetik bir değeri. Önceden *gerçek İslam* diye bir kaygı vardı,
hala vardır bir yerlerde ama bunun bir anlamı olmadığını, gerçek İslam'ın tam olarak önümüzde duran
gelenekten ibaret olduğunu anladık herhalde. Bu gelenek de ne kadar aktarılabilir, ne kadar
yenilenebilir, bilemiyoruz. Şahsen umudum yok. Kendi adacıklarında *en öz hakiki İslam'ı* yaşamaya
devam edecek ama toplumun genelinden de o ölçüde uzaklaşacak insanlar her zaman olacaktır. Toplumun
geneli giderek İslam'ı *Tanrı yoktur, varsa da çok uzaktadır ve Muhammed onun istediğimiz kadar
kulak kabarttığımız son elçisidir* kıvamında, Avrupa'dan tanıdığımız bir *Tanrı'ya inanmıyorum ama
kültürel olarak müslümanım* seviyesine getirecek. 

Mustafa Öztürk'ün her konuşmasında bahsettiği bir *Deizm* veya *Ekşi Sözlük'te Müslümanlara 99 soru*
konusu var. Açıp da sorulara bakmadım ama tahmin ediyorum. Bir defa bunu diline doladığında
tarafının *Deist gençler* olduğunu da kabul etmiş oluyorsun. Teorik olarak İslam fikriyatının
*gelişmesi* için o sorulara cevap vermek, Deizm'in (veya Ateizm'in veya Agnostisizm'in...) neden
yetersiz geleceğini izah edebilmek lazım. Ancak bu izahların çoğunun kimseye bir şey anlatacağını da
sanmam. İslam (ve diğer dinler) izahlar yoluyla yayılmaz, cemaatler yoluyla, doğrudan insani
ilişkiler yoluyla yayılır ve yaşar. İslam bir *entelektüel laf üretme dini* değil, entelektüel
izahla *imana eren* biri, daha entelektüel bir izahla *imandan çıkar.* O halde İslam'ın cemaatler
veya tarikatlar yoluyla yaşamasına son vermek, sonuçta İslam'ın yaşamasına son vermektir. 

Bu vechelerini düşününce İslam'ın 21. yüzyılda alacağı şeklin pek de bildiğimiz İslam olmayacağı
kanaatindeyim. Hristiyanlığın yayıldığı ülkelerdeki adetleri, mesela Roma'daki Saturnalia'yı Noel
olarak yeniden üretmesi gibi, müslümanlar da devletin ve modern düşüncenin aldığı formu *İslami
açıdan* yeniden üretmiş, onların gittiği yola girip, onların düştüğü sıkıntıya düşmüş olacak. Şu an
yükselen modern uygulama *Faşizm* olduğu için bizim dini anlayışımız da faşistleşti.  Bir zaman
sonra özgürlük moda olursa, o zaman da özgürleşiriz. Bir yanda *devlet* veya *özgürlük* varken,
*Allah'a daha yakın alternatif yaşam biçimlerinin* uzun vadede yaşaması zor. Kimliğini devletten
almayan insanların İslam'dan müstakil bir kimlik üretmesi de neredeyse imkansız hale geliyor. *Bir
yandan Ayasofya açılışında Kur'an okuyan bir Cumhurbaşkanı var ve sen gerçek İslam'ın yaşanmadığını
söylüyorsun? Halbuki olabilecek en iyi İslam Türkiye'de yaşanıyor.* 

İslam'ın Türkiye'de 1920-30'lardan 2010'lara nispeten değişmemiş halde gelmesinin sebebi toprağa
gömülü kalmasıydı. Yer altında yaşamaya alışınca her tür kritikten ve değişimden uzak durabiliyor.
Bunun için *İslamcılık* bize ithal geldi, biz bir Seyyid Kutup üretmedik. Yer altından
çıktığında elimizdeki malzemenin modern dünya için *eskidiğini* farkettik. *Günümüze ne kadar uyar?*
sorularının gelmeye başladığını. 28 Şubat'ta başörtüsünden hapse girmeyi göze alan insanların kendi
iradeleriyle başlarını açtıklarını. 

İslam giderek Kemalizm tarzı bir *laf hizmetine* dönüşüyor Türkiye'de. Atatürk resminin herhangi bir
değer ifade etmemesi gibi, *Elhamdülillah Müslümanım* deyip toplumun izin verdiği ölçüde,
istediğimiz gibi yaşayabiliyoruz. Burada *kızılacak* bir konu da bulamıyorum çünkü 20. yüzyıl
boyunca üretilmeye çalışılmış tüm çözüm arayışlarını aşağı yukarı biliyorum. Hadislere inanmaya gücü
yetmediği için *Kur'an Müslümanı* olanın da, *bu hükümlerin hepsini bağlamı var, o bağlam değişmiş*
diyen Tarihselciliğin de, *eskiler, ah ne güzel eskiler, her şeyi ne güzel yapmışlar* diyen çocuksu
Gelenekçiliğin de, *bizim üstadımız Peygamber Efendimizden doğrudan şarj oluyor* diyen Cemaatçiliğin
de sınırlarını az çok görüyorum: Kazanan *İslam, devlet ne diyorsa odur* diyenler oldu. 
