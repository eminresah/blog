---
title: "Yevmiye 13365"
date: 2016-02-29 22:48:44 +0200
dp: 13365
draft: true
tags: []
---

Bir toplumu fertlerine bakarak anlayabilir misin? Parça bütünden fazlasını mı
ihtiva eder ve bu fazlalık parçanın hangi bütüne ait olduğunu bulmamıza imkan
vermeyebilir mi?

Bütünün parçadan fazlasına havidir, doğru, ancak bu fazlalık parçalardan ve
onların müstakilken ortaya çıkmamış, gizli kalmış özelliklerinden kaynaklanmıyor
mu? Sodyum ve klorda birleşerek ortaya çıkacak bir *tuzluk* olmasa, tuz olması
mümkün mü? 

------

Sanırım orta yaş bunalımının erken safhaları başladı. Kendime bakıp, ne iş
yaptın bu zamana kadar, ne yapbilirsin daha, işte her şey bu kadardı, hayatını
heder ettin gitti diyesim geliyor. 

Ancak geçmişe dair hatırlamadığım, o kadar uzak geldiği için artık manasını
kaybetmiş pek çok şeyin arasında, belki de iyi bir hayat yaşamışımdır diyesim de
geliyor.

Çok zaman kaybettim ve yavaş ilerliyorum. Ancak yavaş da olsa ilerlediğime
bakıp, yerinde sayan tavşanları geçeceğime inanmaktan başka çarem yok.

Yazmak da bu yanlışların/doğruların biri. Belki yeterince hızlı yazmıyorum,
belki hayatın sonu, kendimi anlatmama imkan vermiyor. Belki üzerinde konuştuğum
konuları çok eski veya çok yeni. Belki sadece çok uykum var.

------

Dışardan bakanların kendilerine *mealci* dediği insanların şöyle bir yanlışları
gözüme çarpıyor. Bu zevat kendilerini *bilim* karşısında ezik
hissediyorlar. Dinin meselelerini pozitivizme bakarak ölçeklemeye, üzerimizdeki
selin derinliğini ellerindeki bilim çubuğuyla ölçmeye çalışyorlar. Bazılarının
*akla yatmadığı için* mucizeleri inkar etmesi bundan. 

Lakin bilimcilik yapınca, elimizde din olup olmadığı belli olmayan bir din
kalıyor. Mantıken ne yapmamız gerektiğini biliyoruz ama uzaklardaki Allah'ın
bizimle sadece buyruk verip gittiğini ve kıyamete kadar ne yapacağımızla
ilgilenmediğini, kıyamet günü hepimizin hesabını göreceğini söylemek, dünyanın
vicdanı olan dini herhangi bir *hayat felsefesine* tenzil ediyor.

Yıkıcılık şurada: Eğer mucizeler yoksa ve her şey bilimselse ve şu sıradan
hayatın tek amacı benim ibadetlerimse, yaşamaya değer bir durum yok demektir.

Bir yandan Allah'ın kudretinin genişlğine şahit olmak. Bazıları Allah'ın
geleceğini bildiğini inkar ediyor. Bunu da Kur'an-ı Kerim'deki bazı ayetlere
bakıp da söylüyorlar. Rum Suresi'nin başını nasıl tefsir ediyorlar o zaman? 

Bu mantığa fazla dayanan din anlayışının sonu, basitçe, *zaten bunların hepsi
manasız* demek olacak gibi geliyor. Bu kadar *mantıklı* bir Tanrıya inanmakla,
hiç inanmamak arasında fazla fark yok.

Fazla fark yok, çünkü kainatın yeterince düzgün olduğunu gördükten sonra, bizim
*bak bu düzgünlüğün sebebi Allah'tır* dememizin, aslında *Allah kainattır*
demekten önemli bir farkı yok. Geleneği öldürüp, yerine Kitab'a karşı tekbaşına
yorumlarını koymaya çlaışanlar, bana pastanın şekerini bir kapta toplayıp,
gerisini atanlara benziyor. *Pastaya tadını bu veriyo, o halde asıl pasta budur*
diyorlar. Amenna, pastaya tadını o veriyor ama ötekiler olmayınca tek başına
şeker yenmiyor hacı. 


