---
title: "Yevmiye - 12673"
date: 2014-11-23 02:18:14 +0200
dp: 12673
tags: []
---

Üç gündür yazamıyorum. Ev taşıyoruz. Ev taşımak mı daha sinir bozucu, bu
arada yazamamak mı bilemedim.

--------------

Siyasetle ilgili konular aklıma geliyor ve gitmelerini bekliyorum. Bu
memlekette siyaset *yazmamak* için hayli sağlam bir irade lazım ve
sanırım bu bende var. Amerikalının *ağaçtan sarkan meyveler* (low
hanging fruit) tabir ettiği o kadar konu var ki, ağacın yukarılarına
erişmeye gerek kalmıyor. Memleket onun için siyasi yazı üretmesi hayli
kolay ancak bunlara kıvam ve fikir vermesi zor bir yer.

--------------

Kıvam ve fikir zor, çünkü memleket zihnen bir müstemleke. Adı bağımsız,
aklı bağımlı bir yer. Bizim en büyük sefaletimiz, kendi uçağımızı,
arabamızı yapamıyor oluşumuz değil, kendi fikrimizi üretemiyor oluşumuz.
Buna adalet, siyaset, ekonomi dahil.

--------------

Bağımsızlık güçten önce, bir tavırdır. Bağımsız olmak için belki güçlü
olmak gerekir, ancak hepsinden önce bağımsızlık talebi ve tavrı gerekir.
Böyle bir tavır olmadığı müddetçe, güçlü de olsa, insanı da, toplumu da
bağımsız olamaz. Bizde de bu tavır yok. Daha doğrusu bağımsızlık tavrı
bizde küçümsemeyle karşılanıyor.

--------------

Bağımsız toplum bağımsız insanlardan mı oluşur? Böyle bir fikrim vardı.
Bağımsız toplumların bağımsız insanlardan mürekkep olacağını düşünürdüm
ama artık hiçbir toplumun o kadar da bağımsız insanlardan oluşmadığına
kanaat ettim. Dünya çok fazla kutbu kaldırmaz, bunun için yeterli
*ideoloji* yok. Sovyetlerin ikinci bir kutup olabilmesi için Marksizme
ihtiyacı vardı, sadece *güç olalım* diye kimse güç olmaz.

--------------

Türkiye'deki savaş da bu. Birileri *güç olalım* deyince, güç olunacağını
düşünüyor ancak diğerleri de *falanca fikrin gücü olalım* derdinde.
Buradaki *falanca güç*, İslam olabilir, Batı olabilir ve saire.

--------------

Adını Gülenist koydum.

--------------

Gülenistlerin son operasyonu neticesi sırıtarak *İslamcılık bitti*
deyişlerinin sebebi belki de şu: Artık millet İslam adına ne haltlar
karıştırıldığına vakıf olduğu için, İslamcılık bir alternatif olmaktan
çıktı. Bu bir ölçüde doğru, artık ezberden bir laiklik düşmanlığı yapmak
zor. Devleti Gülenist veya benzerleri hocalarının sözünü kanundan üstün
bilip yönetmeyecekse, orada bunlara set çekebilecek bir sınır lazım.
Laiklik de o vazifeyi görüyor. İslamcılık bu sınırlandırma işini neyle
ikame edeceğini düşünmeden ileri gidemez. Ortak düşman varken ittifak
kolaydı, ancak düşman bir defa mağlup olduğunda, o ittifakların
çatladığını görüyoruz. Bugün Gülenizm karşısında birleşmiş İslamcılar
da, yarın bu düşman ortadan kalktığında aynı sorunlar ortaya çıkacak.
Laikliği eleştirmesi kolay ancak yerine ne koyacaksınız?

