---
title: "Virgül 4 Aralık #2"
date: 2018-12-04 15:36:49
dp: 14386
featured_image: "/images/header-12.jpg"
images: ["/images/header-12.jpg"]
published: true
tags: []
---




Nassem Nicholas Taleb *Anti-fragile* kitabında, *robust* (sağlam) ve
*anti-fragile* (kırılgan-olmayan, gayri-hassas, na-kırılgan, anti-kırılgan)
kavramlarının farklı olduğunu söylüyor. Biri hiç kırılmayacak kadar sağlam
demek, hiç bozulmayacak kadar, ancak diğeri bozulsa da toplanabilecek, yeniden
kendini inşa edebilecek...

Ulus-devletler mesela *sağlamken*, şehir devleti konfederasyonları
*anti-kırılgan.* Birinin başşehrini bir defa fethedersiniz ve tüm düzeni
değiştirme imkanı olur, bir daha yerinden kalkamaz ama diğerindeki *yönetim
merkezleri* çok olduğu için, şehrin birini alsanız da diğerleri hayatına devam
eder... Sağlam sistemler *mekanik* ve *anti-kırılgan* sistemler *organik.*
Organik sistemlerde parçalar kırılgan ama sistemin geneli *anti-kırılgandır.*
Her gün binlerce hücreniz ölür ve *bu sayede* daha sağlıklı olursunuz, arabanız
ise parçaları bozulunca çalışmaz.

Türkiye'nin *İslamcılık* macerası aklıma geldi bunları düşünürken. Önceden
*anti-kırılgan* bir kimlikti, üzerinden Atatürk devrimleri geçti ve yeniden
yeşerdi ama şimdilerde artık *sağlam.* Bir partiyle, belli siyasi görüşle, belli
politikalarla ve kitsch bir tarihçilikle özdeşleşmiş durumda. Arada *muhalif*
sesler çıkıyor ama ya *hain* diye bastırıyorlar veyahut umursamıyorlar. Dini
müktesebatı günlük siyasi meseleler için kullanmakta, *dava uğruna* beis
görmüyorlar, *davamız, düzenimiz* sağlam görünüyor... Sağlam da.

Bununla beraber giderek kırılgan hale geliyoruz. Sağlamlaşmak bizi alıngan
yaptığı kadar kırılgan da yaptı. Türkiye'nin eldeki *hükümeti* bir defa
değiştiğinde, İslamcılığın da siyasi sahneden artık tamamen silineceğini tahmin
ediyorum. İnsanların tüm diskurdan bıkması bir yana, *menfaat kavgasında*
birbirine küsmüş tarafların, devletle özdeşleşmiş ve kendini Türkçülüğe yaslamış
*fikir adamlarının* bir daha *İslamcılık* savunabileceğini düşünmek zor.

Herhalde bu sebeple *Türkçülük* bu kadar revaç buluyor. İçten içe, milliyetçi
düşüncenin *anti-kırılgan* olduğunun farkındayız. Türkler *doğal olarak* Türkçü
olabiliyor, onun için *eski İslamcı-yeni Türkçü* bir kesim türedi, *Türk
müslümandır, müslüman Türktür* gibi abuk sabuk laflarla kendine atlama tahtası
yapmaya çalışan.

Türkçülük %100 iktidara gelse, muhtemelen onun sonu da İslamcılık gibi olacak,
muhalifken temiz kalmak kolay, hepimiz bunu yaşadık ama bakalım, Türkiye için
iyi tahminler yapamıyorum artık.

