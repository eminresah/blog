---
title: Virgül 4 Temmuz 
author: Emin Reşah
date:  2021-07-04 16:10:19+0300
dp: 15329
featured_image: /images/header-77.jpg
---


Olayları ve insanları değerlendirdiğim temel bir kavram lazımsa, bu *risk*
olmalı. İnsanların değerini anlamak için *bu insan burada ne kadar risk
alıyor?* diye bakıyorum mesela. Sonunda *hiçbir şey çıkmayabilecek* bir şey
için ne kadar zaman, para, emek harcıyor? Hayatında aldığı risklerin ne kadar
farkında? Bunları nasıl değerlendiriyor? 

[Dün](/yeni/virgul-21-07-03/) *bir insanın sevdiğini benimle ilgili aldığı
risklerden anlıyorum* derken bu fikrin hususi bir durumundan bahsediyordum.
İnsanlarda zaten *zımnen* böyle bir *risk değerlendirmesi* var, onun için
yapana konuşandan daha çok değer veriyoruz, *zengin* insanların çevresinde
bulunursak bizi riskten daha çok koruyacaklarına inanıyoruz, sosyal riskleri en
aza indirmek için *ahlak* diye bir kavram geliştirmişiz ve insanların *bizim
gibi davranmasına* ahlaklı, bu normların dışına çıkmasına *ahlaksız* diyoruz.
*Ahlaksız* insanlarla bulunmak maruz kaldığımız riskleri artırıyor, ilh.

*Aynılaşmak* riski azalttığı için değersiz, herkesin birbirine benzemeye
çalıştığı bir dünyada bireysel risk sıfıra yakın. Herkesin aynısını yediği,
aynı modaya uyup, aynı şekilde yaşayıp, aynı fikirleri savunduğu bir dünyada
yaşamak *kolay.* Konfor alanından çıkmana gerek yok, belli kurallara uyduğun ve
mümkün mertebe bunları *içselleştirdiğin* sürece yaşayıp gidiyorsun. İnsanın
*güvenlik* arayışı onu aynılaşmaya itiyor ama bir yandan da *farklılaşmak*
istiyoruz, risk almak, hayatımızın hakkını vermek ve *kendini bulmak.*

İnsan evladı da *toplumsal organizma* içinde bir hücre ve bu organizma da
*evrimleşmek* istiyor. *Evrim* tanım icabı ne yöne yol alacağını bilmez,
çeşitli denemelerde bulunur, bunların çoğu işe yaramaz ama az bir kısmı *daha
iyiye* yol açar. 

İnsanın sosyal davranışları da böyle, belki binlerce yıl içinde toplumu *daha
iyiye* ulaştıracak farklılaştırmalar içeriyor. Bu *daha iyi*, idealist manada
bir iyilik değil, önce *iyiyi* belirleyip, sonra buna ulaşmaya çalışmıyor. Bizi
birbirimizden farklılaştıracak, hayatımızda çeşitli riskler alacak ve bunlarla
kainata *daha adapte* olacağımız yollar arıyoruz. Bu bilinçli, *ben buldum,
işte hepimiz böyle yaşayalım* anlamında bir gidiş de değil, herkesin ufak ufak
bir şeyler yaptığı ve sonuçlarının herkesi etkilediği, karmaşık bir süreç. 

*Toplumsal organizma* da farkında ki riskle mücadele etmenin yolu onu yok
saymak, hayatı ve şartları değişmez kabul etmek değil. Riskle onun farkında
olarak, hayatın başımıza açacağı belalara karşı elimizden geldiğinde önlem
geliştirerek mücadele ederiz. Onu elimine etmeye, *risksiz* hayat yaşamaya
çalıştıkça, ufak riskleri bertaraf edip, büyük riskleri, sistemin toptan çöküş
riskini artırmış oluyoruz. 

Bu sebeple *totaliterlik* kısa vadede çözüm gibi dursa da uzun vadede
*toplumsal organizmanın* kırılganlığını artırdığı, risklere karşı
dayanıklılığını kaybettiği bir yönetim biçimi. Herkes aynı olduğunda yönetmek
kolaylaşıyor ama adaptasyon zorlaşıyor. *Adaptasyon yeteneği* muhtemelen Batı
ile bizim aramızdaki farkın sebebi, biz *kolaycı bir bürokrasi* elinde
*aynılaşarak* ayakta kalmış bir kültürün mensubuyuz. Onun için *bireylik* bize
yabancı. Onlar *yeni bir kıtanın* ortaya çıkışına bizden daha iyi adapte olmuş.
Kıtayı muhtemelen daha önce keşfeden Çinliler ve Vikinglerden de daha iyi
adapte olmuşlar. Sonuçta biz bugün hala *ufak riskleri azaltmak* peşindeyken,
onların (en azından bir kısmının) derdi *dünyaya düşecek gök taşlarını
engellemek* veya *kuruyan kaynakları ikame etmek için uzay kolonileri kurmak.*

O halde eğer bir *üstün ahlak* sözkonusuysa, bunun *risk almakla* ilgisini
kurmak en sağlam yol görünüyor. Doğru yaşam hayatındaki riskleri doğru şekilde
azaltabilen yaşamdır. *Neden aşıya karşı değilim?* Çünkü aşının uzun vadede
riskleri, hastalığın risklerinden daha az. Neden *memurluğu sevmiyorum*, çünkü
riskten korunmak için risk alma özgürlüğünden vazgeçmiş oluyorum.  Neden
*evlilik kurumu eskidi*, yine bunun için, çünkü insanın sosyal risklerini
azaltmak için üretilmiş bu sosyal kurum sosyal değişime adapte olamadı ve onun
*riskle yaşama* kapasitesini kontrol etmeye yöneldi, bürokrasi eliyle zorlanan
ve *garantörü* devlet olan bir kuruma dönüştü. 

Hasılı eğer bir *ahlak felsefesinden* bahsedilecekse bunun temelinde *risk*
olmalı. Risk, ahlak için Hume'dan beri aranan *objektif değer* olabilir. 


