---
title: "Yevmiye 13371"
date: 2016-03-09 23:43:58 +0200
dp: 13371
tags: []
---

Bunu yazmasam olur aslında. Bahsetmek istediğim konular değil. İncir çekirdeğini
doldurmayacak konularda sayfalarca anlaşılmaz, uyduruk kelimeyle dolu cümleler
kurup, sonra bundan *entelijans* ürettiğini düşünenlere bildim bileli uzak
durdum. Küçük hayatların küçük dertlerinin edebi değeri olabilir ancak bunların
adı üstünde küçük dertler olduğunu tesbit ederek.

Türk entelijansiyası denen bu kitlenin karakteri Türkün karakterinden farklı
değil. Twitter'da ve sair yerlerde tüm dünyanın Türkiye aleyhine birleştiğini ve
memleketin bölünmesinin an meselesi olduğuna inanan önemli bir kitle
var. Bunların benzeri de tüm fikirlerin kendi fikrini öldürmek için
çevrelediğini ve kendisinin ancak devamlı bir savunma ve teyakkuz halinde
yaşayabileceğine inanan bir tip.

*Aydın* dedikleri de, hasbelkader bitirdiği sosyal bilimler bölümünün modası
geçmiş laf salatasını önemli bir fikir diye bir o yana, bir bu yana satmaya
çalışana deniyor. Falanca gazete, filanca parti, feşmekan cemaat veya grup
meselesi değil bu, burada tam bir *yetersizlerin ittifakı* durumu sözkonusu. Tüm
kavramları puslu, ne dediği anlaşılmasın diye o yandan o yana yalpalayan, ne
samimi dost, ne açık düşman, ne doğru, ne eğri olabilen bir tip. *Aydın* deyince
benim aklıma böylesi geliyor.

Bir insanın Beşar Esed'in iktidarının selametini düşünmesi normaldir. Eminim bu
adamın hala iktidarda tutunabilmesi, onu sevenler ve değer verenler
sayesindedir. Bir insan bunlardan biri olabilir. Bu iktidarın neredeyse yarım
milyon insanın ölümünden ve milyonlarcasının tehcirinden daha kıymetli olduğunu
düşünebilir. Esed'in bunların daha büyüklerine mani olduğunu iddia
edebilir. Suriye'nin Esed'in müktesep hakkı olduğunu ve oranın sahibinin o
olduğunu da düşünebilir. İnsan her şeyi düşünür, bunları da düşünebilir.

Mesele bunlar değil, açıkça bunu söyleyenlere bir bakarsınız, sonra da
bakmazsınız ve kafanıza takmazsınız. Istırap buna benzer düşünceleri açıkça
ifade edemeyecek kadar korkak ama bir yandan da alttan alta barış edebiyatı
yapacak kadar sevgi pıtırcığı olunca ortaya çıkıyor.

Bu konularda net olan *düşmanı*, kıvıran *dosta* tercih ederim. Nişanyan'ın
malum yazısıdır, Rabia meydanında şehit olanlara yas tutmadığını söylediği. Bu
bana o 3. Yol Bildirisi mi, ne karın ağrısıysa, ondan daha saygıdeğer
gelir. Derdi neyse doğrudan anlatır çünkü.

Buradan konunun Sünnilik-Şiilik veya Türklük-Araplık-Kürtlük olduğu
çıkmasın. Hayır, mevzu bunlar değil, Şia'ya veya Nusayriliğe düşmanlık da değil,
ancak devam eden bir savaşta taraf bulmam gerektiğinde, mazlumun kim olduğunu
görmek için gözlüğe ihtiyacım yok. Dini tefrikanın siyasi tefrikaya değil,
siyasi tefrikanın dini tefrikaya sebep olduğuna inanan biriyim. İranlılarla veya
diğerleriyle aramızdaki husumetin sebebi din değil, farklı mezheplerimizin
sebebi aramızdaki husumet.

O sebeple, normal zamanda çok da derdim olmayacak, dinleyip bilgimi artırmaya
çalışacağım konuların, savaş sözkonusu olduğunda anlamının farklı olduğunu
bilecek kadar gün geçirdim. Benzer biri durum PKK terörü için de geçerli misal,
ellerinde silah olmasa, bağımsızlık mı, özerklik mi ne talep ediyorlarsa
konuşsunlar, anlaşma yolları aransın diyeceğim adamlar, devletin askerini
polisini öldürürken, kusura bakmayın, söyleyeceğim tek şey *Allah gazi
muhariplere yardım etsin, vurduklarını düşürsün ve fitnecileri zelil etsin*
oluyor. 

Entelektüel denen şahsiyet, işte bu *context* konusundan kendini vareste saymaya
çalışıyor. Bazı durumlarda bazı sözlerin anlamının hiç de masum olmayacağını
gözden kaçırmaya çalışıyor, suret-i haktan görünerek nifaka hizmet ediyor.

Kaypaklık entelektüelin mütemmim cüzü müdür, bilmem. Kimseden *bizim orduya*
asker yazılmasını beklemiyorum. Velakin savaş hukukunun, barış hukukundan farklı
olduğunu yaşayarak öğrenmelerinde bir mahzur yok.

