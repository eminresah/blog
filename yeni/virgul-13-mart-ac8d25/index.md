---
title: Virgül 13 Mart 
author: Emin Reşah
date:  2021-03-14 00:03:24+0300
expiryDate:
dp: 15217
featured_image: /images/header-68.jpg
tags: 
    - kadın
    - kadın cinayetleri
    - politika
    - bürokrasi
    - devlet
    - gözetim
    - distopya
---

*Kadın cinayetleri politiktir* de *erkek cinayetleri apolitik* midir?
Kadınların cinsel kimlikleri yüzünden öldürüldüğü doğruysa, erkekler de
birbirlerini sınıf kavgası, ekmek kavgası, sen bana nasıl yan baktın kavgası,
benim yerime neden parkettin kavgası gibi sebeplerden öldürüyor. Bunlar da
kadınların cinselliği kadar politik konular. Her şey ekonomiye, ekonomi
politikaya bağlı. Biraz kafa yorduğumda politikaya bağlanamayacak herhangi bir
konu yok, cinayetler de böyle. 

*Bu politik midir, değil midir* konuşmasından çok, *politik demenin
amacı nedir?* diye bakmamın sebebi bu: Cinayetler politik, çözüm de kadınını
*eşit* veya *üstün* olduğu, erkeklerden daha çok korunduğu bir politik düzen.
Konu bir defa politikleşince, çözümün de politik olması bekleniyor. 

Kadın cinayetlerinin politik çözümü olabilir mi, bilmiyorum. Hiç sanmıyorum.
Politika dediğiniz kocaman bir bürokrasinin sizi el üstünde tutmasıysa, kadın
cinayetlerinin sıfırlanmaya çalışıldığı bir politik düzende yaşamayı ne
kadınlar, ne erkekler ister. Çamaşır makinesi kurmak için eve gelen görevlinin
tecavüz etmesi tehlikesini politik olarak nasıl bertaraf edebiliriz mesela?
Kadının ve erkeğin her anını kaydederek. *Suçu önlemenin* cezayı artırmakla bir
ilgisi yok, idamın uygulandığı ülkelerde cinayet olmaması lazım o zaman.  Suçu
önlemenin yolu insanları daha o suça niyetlenmeden engellemek. Bütün erkeklere
cihaz takalım ve testosteron seviyeleri yükselince polis gelsin götürsün
mesela? Ne güzel bir dünya olur. Erkek önce telefondaki uygulamadan kiminle ne
süre sevişeceğini bildirecek ve o kadar süre *hormon izni* alacak, kadın da
çıkan QR kodu okutup *ben bu adama izin verdim* diyecek.  PVS (*Penis Vajinaya
Sığar*) uygulaması. 

Feminist öfkenin neden kaynaklandığını anlıyorum. Kadını en doğal dürtüsünden
bir takım modern idealler uğruna vazgeçirirseniz, dürtünün öfkeye dönüşmesi
doğal. Bu öfkenin erkeklere yönelmesi de normal, çünkü *teorik* olarak modern
dünya kadını erkeğin elinden alıp özgürleştirdi ve modern kadın tabii ki
velinimetinin sağladığı imkanlara minnettar. Bu imkanların yarattığı psikolojik
boşluğu ve bu boşluğun getirdiği öfkeyi de, kimi yerde *ücret farkı*, kimi
yerde *kadın cinayetleri* olarak önümüze sürecek. Modern dünya da hepimizi
saçma sapan robotlara dönüştürürken kadınların bu öfkesini kullanacak. 

Erkeklerin de bu dünyada köle ve mağdur olabileceği ise hiçbirinin hafsalasının
almadığı bir şey. Evet, kadının hayatı daha sıkıntılı, daha endişeli, daha
tehlikeli. Her an her yerde tacize, tecavüze, cinayete kurban gidebilir.
Erkeklerin hiç akıllarına gelmeyen endişeleri var. Ancak buradan *şerefsiz
erkekler* sonucu çıkarmak için modern dünyanın kadına sağladığı imkanlara
sonuna kadar iman etmek gerek. Yoksa, bizim klasik hukukumuzda yer bulan *kadın
bir erkekten bağımsız yaşamamalı* sonucu da çıkabilir mesela. Bunu değil de,
diğerini çıkarıyorsanız, zaten karar verilmiş bir politik mensubiyete cephane
taşımak için malzeme arıyorsunuz demektir. 

Kadınları bilmem ama *suçu önlemek için* her anımızı gözetleyen bürokrasiler
*feministlere* minnettar kalacak. 
