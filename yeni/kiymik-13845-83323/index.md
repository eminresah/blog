---
title: "Kıymık"
date: 2017-06-11 16:08:12
dp: 13845
featured_image: "/images/header-45.jpg"
images: ["/images/header-45.jpg"]
tags: ["siyaset"]
---



Eski tweetlere bakıyorum. 2013 yılının Nisan ayında biriyle tost geyiği
yapmışız. Benim o sıralar çok sevdiğim *tek katlı tostu* tarif etmişim. O
senenin Mayıs sonunda *Gezi direnişi* yaptılar kendileri, Mısır darbesine sessiz
kaldıklarında sildim defterden. 

Mısır darbesi siyasi manada çok önemli bir turnusol kağıdı işlevi gördü
benim için. Diğer taraf, darbenin haklı olduğunu çünkü neticede *gericilere*
karşı mücadele edildiğini söyleyebilir. Sivil insanları öldürerek de olsa,
*gericilere* karşı mücadele. Bu barışa hizmet eden bir fikir değil, çünkü
*silahı* bir defa siyaset sahnesine getirdiğinizde, insanların artık konuşması
mümkün olmuyor. Yavaş yavaş 20 senede kazanma ihtimali olan savaşları, 20 sene
daha ertelemiş oluyorsunuz.

Türkiye'de de öyle. Kimse Türkiye'nin son 15 yılda daha dindar hale geldiğini
iddia edemez. Yöneticilerin eşlerinde daha görünür olan başörtüsü, gençlerin
arasında azalıyor, namaz kılanlar azalıyor, *aman faize bulaşmayalım* diyenler
azalıyor. Hangi ölçüyle bakarsanız bakın, dindarlık azalıyor ve bu *dindar*
yöneticiler yoluyla oluyor. Çünkü *taç giyen baş* akıllanmak zorundadır. Benim
de şikayet ettiğim modern dünyaya muhatap olacak fikir eksikliği, 2012'den sonra
iyice ayyuka çıktı. Bildiğimiz sadece ne yaptığımızı pek de bilmediğimiz.

*Savaş* demişken, Kürt meselesi de böyle mesela. Silahları bırakınca 20 senede
kazanılacak bağımsızlık, silahları bırakmayınca Türkiye'nin yenilmesine kalıyor.
Türkler de yenilmeyi pek seven bir millet değil, şahsen basit bir matematiksel
hesapla, *oraları elimizde tutmaya değer mi?* diye baktığım konu bir anda
*vatan, bayrak, millet* gibi *ego konularına* dönüşüyor ve son üçyüz yılın
hıncıyla hareket eden Türkler de hiçbir şekilde *Kürt bağımsızlığı* gibi bir
konuyu konuşamıyor. Ağzına bunu alan otomatikman *hain* çünkü konuya kan
bulaştı, çünkü mesele bir kan davasına dönüştü. Türkler için de ve (sanırım)
Kürtler için de. 

Şu anki savaş da, bu meselenin daha yirmi sene benzer retorikle sürüncemede
bırakılmasına yarıyor. Ben de geçen gün şehit edilen 22 yaşındaki öğretmen
kızcağıza ve daha nicelerini hatırlayıp, bu savaşı devam ettirme tarafındayım.
Hasılı bizim nesilden de geçti o meseleyi çözmek. 

Mısır darbesi de böyleydi. İslam aleminin demokrasiyle imtihanını çözmedi.
Sosyolojiyi düzeltmedi. Fikirleri düzeltmedi. Hangisinin daha çirkin olduğuna
karar veremediğimiz bir diktatör gitti, başka biri geldi ve Müslüman
Kardeşler'in işaret ettiği mesele çözülmüş olmadı. Sivil bir hareket bir süre
için susturuldu ama yok edilmedi. 

Demokrasi denen şey bir sihirli değnek değildir, insanların seslerini duymaya
yarar. Kürtler gibi, *Müslüman Kardeşler* gibi yeterince büyük kitlelere *akıl
öğretmek* mümkün değildir, çünkü kendi akıl hocalarını kendileri yetiştirecek
kadar büyümüşlerdir. Siyaseten en iyi davranış, onları sahneye almak ve
akıllanmalarını beklemektir. Ekonomisinin büyük ölçüde Türkiye elinde olduğu bir
*Kürdistan*, gelişmek zorunda kalan, kendi faturalarını kendi ödemek zorunda
kalan, kendi öğretmenini kendi yetiştirmek zorunda olan bir Kürdistan bugün ne
kadarının ne şekilde bizim olduğunu bilmediğimiz bölgeden daha anlamlıdır. Gönül
tabii ki onların da *Türk* olmasını, aramızda hiçbir ayrı gayrı kalmamasını
ister ama *ben ayrıyım, ben Türk değilim* diyene, bu kabul ettirmek mümkün
değildir.

Kısacası ben demokrasiye *mekanik* olarak bakarım, ilkeleri değil faydaları
vardır. Antin kuntin bu faydaların üzerini örtecek şekilde davranırsanız, adının
demokrasi olması kimseyi kurtarmaz. Sesini duymaya yanaşmadığınız insanlar,
Türkiye'de, Mısır'da veya Fransa'da da olsa, seslerini bir şekilde duyuracak ve
sistemin eline kıymık, boğazına kürdan olmaya çalışacaklardır. Onları
kıymıklaşmadan yontmak ve faydalı hale getirmek için de makineye dahil etmeniz
gerekir.


