---
title: "Yevmiye 13416"
date: 2016-05-06 00:51:41 +0300
dp: 13416
tags: []
---

7 Nisan güzel bir gün. İnsan 7 Nisan'da mahkemeye gitmez, gitmemelidir ama ben
gittim.

Müşteki sıfatıyla gittim, yine de *zorla götürme* kararı varmış. Bunun ne demek
olduğunu bilmiyorum, polis telefon edip 21 ay kadar önce, kızımın doğduğu gün
gerçekleşen bir olayla ilgili mahkemeye gitmem gerektiğini söyledi. *Zorla
götürme* kısmı bu. Mahkemeyi sordum, çocuk mahkemesi dedi.

17 yaşındaki *çocuk*, balkonda duran bilgisayarı almış, güvenlik gelince de bir
yana bırakıp kaçmış. Daha önceki hırsızlıklarda şikayetçi olmamıştım ama bu
sefer bol miktarda parmak izi bıraktıklarını düşündüğüm için şikayetçi oldum. Bu
zamana kadar da ses çıkmadı ama yakalamışlar. Bunlar bir şebekeymiş, artık kaç
kişilerse. 

Hayatımda ilk defa *hırsız* görüyorum. Suçlamaları kabul ettiğine göre ona
hırsız demek yanlış değil. Normal insandan farkı yok. Çizgi filmlerdeki gibi
gözüne bant takmıyor. Dışarda görsen *aa hırsıza bak* demezsin.

Hakim hanım şikayetçi olup olmadığımı sordu, ben de *şikayetçiyim* dedim. *Maddi
zararım yok, duruşmaları takip etmek istemiyorum.* Bunları söylerken yazan
katip, gözlerini kapatarak yazıyordu, uyuklar gibi. Sanık avukatı ve mübaşir
başörtülüydü. Sanık avukatı az sonra kafeye gidip *feyste* arkadaşlarının
paylaştığı fotoğraflara yorum yazacak gibi duruyordu. Hakim bir yerde *ayakta
konuş* dedi. Uflaya puflaya kalktı. Tutuklu yargılanan çocuğun tahliye talebi
olup olmadığını bile hakim sordu. Başörtüsü insanı iyi avukat yapmaya yetmiyor.

Hırsız konuşmaları esnasında gözü yaşlıydı. Hakim *tutukluluk halinin devamına*
dediğinde, annesi de, kendisi de ağlamaya başladı. Babası, duruşma esnasında
*zararları tazmin edeceğim* derken, hakim tutukluluğun devamına karar verince,
*çeksin cezasını, tazmin etmiyorum* dedi. Babalık da bir yere kadar.

İnsanların hali çok garip. Hırsızlık yapıyorsan, gözüne bant takmanı
beklemiyoruz ama eline eldiven gidip, parmak izlerini ortadan kaldırmanda fayda
var çocuğum. Benimle beraber mahkemeye çıkan müştekilerin çalınanlarına bakınca
da, bu gibilerin bir maddi kazanç için değil, daha çok can sıkıntısından
hırsızlık yaptığını düşündüm. Birinin 50 lira bozuk parasını almak için 2000
liralık yazar kasasını kırmışlar, diğerinin dolabından plaketlerini çalmışlar,
öbürünün arabasından bilgisayarını almışlar ama adam birkaç gün sonra
sahibinden.com'da bulmuş ve polisi aramış, bilgisayarını geri almış. Kısacası
cam açıp, kapı kırıp, balkona çıkıp çalmaya değecek şeyler değil ama başka
eğlence bulamayınca, *kader kurbanı* oluyorlar.

