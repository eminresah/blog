---
title: "Murakabe 12860"
date: 2014-11-23 02:18:14 +0200
dp: 12860
tags: []
---

İşe bir mühendis alma niyetim var, adaylara teknik soru gönderdim, biri
bana *soruyu açıklayabilir misiniz* diye cevap yazdı.

/Hayır, açıklayamam./

Bir soru sorsa cevap verebilirdim ama böyle *açıklayabilir misiniz*
deyince, *hayır* demekten başka da yolu kalmıyor. Açıklayamam, açık
zaten. Hayatında graph/çizge diye bir kavramdan haberin olmadıysa, tabii
ki soru tuhaf görünecektir.

Soru sormayı bilmek önemli bir yetenek.

Belki tüm yeteneklerin anası. İnsanın neyi bilmediğini
*formelleştirmesi*, neyi bilmediğinin farkında olması ve buna hangi
yolla ulaşabileceğine dair fikri bulunması çok önemli yetenekler.

/Bunu açıklayabilir misin?/

Açıklayamam.

Ne okuyorsun?

Susanne Clarke'ın *Jonathan Strange and Mr Norrell* kitabını okuyorum.
Hiç yapmadığım bir şeyi yapıp, Goodreads değerlendirmelerine göre
okumaya başladım. Niyetim bir Heinlein kitabı okumaktı, sonra kitapların
değerlendirmeleri ve Wikipedia makalesinde Ayn Rand'ın *Fountainhead*
(veya *Atlas Shrugged*) kitabındaki baş karakter için fazla beğenen
sözlerini gördüm ve adamın *edebiyatı* hakkında da bir fikrim oldu.
Bilim-Kurgu'nun klasiklerindenmiş Heinlein ama bu tür Bilim-Kurguları
sevmiyorum.

Clarke'ın kitabı ne anlatıyor?

Ondokuzuncu yüzyıl başlarında İngiltere'de kalan son *büyücüyü*
anlatıyor. Akademik cinsten bilgili bir büyücüymüş bu. Kitap uzun bir
kitap, 1000 sayfaya yakın ve anladığım kadarıyla içinde fazla olay yok
ancak anlatım güzel ve kendini okutuyor. Ben böyle kitapları seviyorum.
Çiğ karakterlerin yaşadığı yarım yamalak olaylara şaşıracak kadar
yeniyetme edebiyat zevkim yok sanırım. Karakterler işlenmek istiyor, bir
insanı üç sayfada anlatamazsın, sadece gölgesi bile daha fazla sürer. O
kadar kolay anlatılan adamların *yaşadığı* romanların *ucuz* olması da
kaçınılmaz.

Sen de yazacak mısın?

Güzel şiirler okudukça şiir yazmaktan vazgeçtiğim gibi, güzel romanlar
okudukça roman yazmaktan da vazgeçiyorum. Hayatımda olmayan bir sakinlik
gerektiriyor, günde en az dört saatini ailesine, dört saatini *bilfiil*
işini düşünmeye ve üretmeye, dört saaatini yollarda ve sair saatlerini
de bir şeyleri kovalayarak geçiren insanın böyle romanlar yazması zor.
Tek işim bu olsaydı, güzel bir roman yazmak isterdim ancak tek işim bu
olamayacak kadar fazla tarakta, fazla bezim var. Elediğim unlar
bittikten sonra, belki, on sene sonra. Ancak bu gidişin gösterdiği de
şu: O zamanlar bugünkünden daha meşgul olacağım.

En uzunları bu yazılar olacak o zaman?

Hayatımda yazdığım tek romanın *Emin Reşah'ın Not Defteri* olduğu kabul
edilebilir. Eminciğin bazı zamanlar giderek fiktif bir karaktere
döndüğünü düşünüyorum. Buranın tamamı belki de fazla ciddiye alınan bir
romandır.

Bunlar da bitmeyen diyaloglar oluyor.

Evet.

