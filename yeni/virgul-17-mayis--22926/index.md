---
title: Virgül 17 Mayıs 
author: Emin Reşah
date:  2020-05-17 18:13:35+0300
expiryDate: 2020-05-21 23:00:16+0300
dp: 14917
draft: false
featured_image: /images/header-160.jpg
---

Şimdi, bittiğine göre, güzelce, nazar değmesinden ve bir takım hadsizlerin çekiştirmesinden
korkmadan, bir ölüye son vazifeyi yapar gibi veya artık sadece bu akışkan hafızalarda kalmasını ve
yeniden yaratılmasını istediğim için ve belki de artık bu *işlerin* sonunu getirecek sabır ve
metanetin bir daha asla uğramayacağına dair bir anıt olarak iki üç cümle yazabilirim.

Denildi ki *bazı ruhlar sadece acı çekmekle kendini bulur.* Bunu titreyen ellerimle tüm mesajlarını
göremeyeceği(m) bir yere kaldırırken veya yazılarının bir kopyasını --daha sakin zamanlarımda
yeniden bakmak üzere-- alırken hissettiğim bu duygunun *hakikat* gibi gelmesiyle hatırladım.
Bazılarını mutlu edemezsiniz. Eski ve paçavraya dönmüş ruhunda yemek, gözyaşı, mürekkep lekeleri,
yamalar ve nereden kaldığı belli olmayan kan izleri bulunan biri için *yenilik* sadece o ruhun bir
yerine vurulacak başka bir damgadan ibarettir. Yılmıştır. Ezilmiştir. Dünya onun için zahmetten
ibarettir. Rahmeti insanların sözlerinde veya dostluğunda değil, kendi bitkin nefesinde ve göz
kapaklarının ardında arar. Bir insanla *ebediyet umudu* kalmadığında ise o *hakikat anını*
çabuklaştırmak için elinden geleni yapar.

Zahirden bahse gerek yok. Asıl sebebin bu yaşlı adamın taze umutlar karşısında heyecan duymaması
olduğu belli. Bir insan bir yolda kaza yaptıktan sonra artık daha dikkatli geçmeye çalışır ve benim
kazalarım bazı yolları keyifle katetmeme engel. Bin türlü tedbir almaya çalışırken yolculuk
yorgunluğa dönüşüyor.

Umarım önündeki yollar ve yıllar gülüşü kadar güzel olur. 
