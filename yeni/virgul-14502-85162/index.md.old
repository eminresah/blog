Title: Virgül 30 Mart
Author: Emin Reşah
Date:  2019-03-30 16:39:01
Dp: 14502
Status: published
Image: /img/header-45.jpg

> Başkaları için bir şey yapmak istiyorsan, onları düzeltmeye çalışmak yerine
> kendini düzelt. Bu onlara da daha faydalı olacaktır.

Bunu nerede okuduğumu hatırlamıyorum, tam ifade böyle olmayabilir: İnsanların
başkalarının *iyiliği* için başkalarını düzeltmeye çalışması... Öğretmenlik.
Akıl verme. Nasihat.. Pek sonuç verdiğini görmedim, 17 yaşındaki kardeşimi
düzeltmeye çalıştım bir ara, daha çok ders çalışsın, daha az gezsin, daha erken
uyansın, telefonu elinden bıraksın... diye. Pek işe yaramadı. Hatta hiç işe
yaramadı. Kızıp köpürmenin de faydası olmadı.

Diğer birine *kendine ve çocuklara zarar verme* diye çok söyledim, dinlemedi.
Benim *kendi menfaatim* için böyle söylediğimi düşündü, kendim için *de* iyi bir
şey, tabii ki, insanların iyiliğini kendimizden bağımsız olarak istemeyiz,
onların iyi olması bizim de lehimizedir... Bir insanın karşısındaki zarar görsün
diye kendine zarar vermesi tuhaf bir psikolojik durum zaten, hastalık, akreplik.

Ben de sonunda bu gibi meselelerle uğraşmak yerine, kendimi daha iyi yapmaya
karar verdim. Kardeşime artık *okula git* bile demiyorum, dünyada benden bir
şeyler öğrenecek merak ve kıvamda insanlar varsa, işte burada yazıyorum, denk
gelirse söyleyip geçiyorum. Daha fazlasına gerek yok, kendim memnun olur,
hayatımı verimli geçirirsem, onlar için de faydalı olur, onlara ukalalık
etmekten daha çok faydası olur. 
