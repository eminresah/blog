---
title: Virgül 3 Temmuz 
author: Emin Reşah
date:  2020-07-04 21:57:23+0300
dp: 14965
featured_image: /images/header-44.jpg
---


- Homoseksüeller hakkında yazmalı mıyım? İnsanların *mutlak* olarak ele aldığı, saçma bir idealizme
 yakayı kaptırınca kurtulamadıkları *eşitlik* havariliğine ihtiyaç duymuyorum. Bu zamanın en tuhaf
 fikirlerinden biri bu. İnsanlara nasıl olup da *eşitlik* sunacağımızı söylemeden, bunun şartlarını
 oluşturmadan ve bunun *bugün imtiyazlı olanlar* için de anlamlı olduğunu göstermeden bir yere
 gitmek bence mümkün değil. Ben neden kendi imtiyazlarımı senin uyduruk ideallerin için kurban
 edeyim? Tabii ki o idealler için benim hayatımı zehir ederek buna *razı* edebilirsin ama bu
 *yoklukta eşitlik* anlamına geliyor büyük ölçüde ve benim huzurum olmayacaksa, senin de huzurun
 olmayacak. 

- Saçma ideallerden kastın nedir? İnsanların *çağdaşlık* adına sunduğu hemen her şeyin artık *saçma
 idealler* başlığı altına yazılması gerektiği kanaatindeyim. Bunların çoğu *sosyal sinyal*
 mesabesinde, insanların birbirlerine *bakın ben de sizdenim* demek için kullandığı davranışlar.
 Bakın ben de sizdenim ve ne kadar da çağdaş ve hoşgörülü ve yumuyumuşak bir insanım. Bunun beni
 neden rahatsız ettiğini izah etmek zor: Bir yerde bu *ideallerin* insanın gerçekliğiyle bir
 ilgisi olmadığını ve *tamamen dini* veya *tamamen kurgusal* bir hüviyeti olduğunu düşünüyorum.
 Veganlık mesela. Bunun insanın et yiyen bir hayvan olmasını inkar etmek üzerine kurulu bir *din*
 olduğu kanaatindeyim.  Dini düşünce kendi toplumsal gerçekliğini üretmeye çalışır. *Yoksa siz
 hala et yiyen canavarlardan mısınız?* Evet, ben o cavanarlardanım, hatta eskisine nazaran daha
 çok yiyorum ve gördüğüm kadarıyla zaten insanın bugün tüketebildiği ve (bugünkü bozuk haliyle
 bile) onbin sene öncesindeki haline en yakın gıda et.  Buradan bir suçluluk üretmek tam olarak
 *din* olduğunun göstergesi. Et yiyen insanlar olduğumuzdan utanıyoruz, aynen Hristiyanların *ilk
 günah* için utandıkları gibi. *Biz ezelden beridir et yedik, milyonlarca sene önce ormanlardan
 çıkıp, açık arazilerde yaşamaya başlamımızın sebebi de çeşitli formlarda (ilik, salyangoz vs.)
 et yiyor olmamız. Bundan neden utanmam gerekiyor?*

- İnsanın hayatına anlam katan bütün metafizik inanç sistemlerine *din* demek istiyorum. 

- Sosyal sinyaller bütün dinlerin temeli. *Ben et yemekten feragat ediyorum ve bu beni senden daha
    iyi bir insan yapıyor.* Buradaki alt metni tüm dinlerde bir şekilde bulursun. İnsanın *anlam
    arayışından* kaynaklı bir durum. Kendimizi olduğumuz halimizle kötü hissediyoruz, buna bir çare
    lazım, bir şekilde bize anlam verecek, bu anlamsız hayatlarımızı anlamla dolduracak bir şeyler
    lazım. Din burada devreye giriyor. *Din* derken de geniş anlamda, milliyetçilik de böyle bir
    anlam veriyor, veganlık da, homoseksüellik de. Adam hasbelkader hemcinsine ilgi duyuyor ama
    hayatının anlamını başka şeyde değil de, bunda aramasın için bir anlam arama ihtiyacı duyması
    gerektiriyor. Konu homoseksüellik değil, konu *anlam.* Bunların hepsi *sosyal sinyaller.*
    Başörtüsü de öyle mesela, belli bir geleneğe mensup olduğunu ve hayatına dair anlamı orada
    aradığını gösteriyor. 

- Hiçbir sosyal sinyal vermeden yaşaman mümkün mü? Bence değil. *Sosyal sinyal vermemek* de bir
    sinyal. İnsanın sosyal sinyal vermeden yaşaması mümkün değil ama yaptıklarının *sosyal sinyal*
    olmadığını iddia ederek yaşaması mümkün. *Veganlık bir dindir* dediğimde *n'alakası var* demeye
    çalışıyorlar. Mutlak ve doğal olduğunu iddia etmek bütün dinlerin ortak fikri, kimse *ben şu
    yandaki dinden daha az doğruyum* demiyor, *az ötedeki cemaat hakikate bizden daha yakın*
    demiyorlar. Bu da *yaptığımız aslında sosyal sinyal değil, fıtrata uygun bir şey* demeye
    geliyor. Belki öyle, belki de değil, ancak bir *fıtratın* olduğu ve belli bir dinin, düşüncenin
    bunu tam 12'den vurduğunu iddia etmek hayli uzun mesafeli atışlar. Bunlar çok su götürür
    kanaatimce. 

- Homoseksüellik için de benzer şeyler söylenebilir. Bu eğilimler bir şekilde insanda mevcut
    olabilir, ancak bunların *fıtrat* olduğunu söylemek ve *LGBTQ* dininin bunları daha iyi izah
    ettiğini iddia etmek ayrı bir duruş gerektiriyor. Biz de daha klasik ve daha *eski kafalı*
    insanlar olarak şunu söylüyoruz: Bunlar (veganlık, LGBT ve sair modern dinler) bizi buraya
    getiren, dünyamızı ve medeniyetimizi oluşturan dinlerden değil, ben atalarımın normal evlilikler
    yaptığını ve et yediğini biliyorum. Yoksa burada olmazdık. Ancak anlam ihtiyacını
    klasik olanla karşılayamadığımız için kendinizi bu şekilde ifade etmeye çalışıyorsunuz. 

- Sorun da, benim açımdan, *klasik anlam üreticileri bu insanlara neden yetmiyor?* diye bir form
    alıyor bu durumda. Bir insanın kendini cinsel yönelimiyle ifade etmeyi diğer kimliklerden daha muteber
    bulmasının sebebi nedir? 

- Kendini dini düşünce olarak pazarlaması bir düşüncenin *daha anlamlı* olmasını getirmiyor. Başka
    bir düşüncenin *din* alanında iddiası olmaması *dinin* vazifesini elinden almamasına sebep
    değil. Bilakis hayatımızı hangi düşünceler belirliyor, din mi, seküler düşünceler mi? Genelde
    ikincisi ve bu ikincisi bu sebeple daha güçlü. 

- Klasik dini düşünce zorlanıyor, çünkü bir yandan bir mutlak ileri sürüp, bunu yüzlerce yıl
 sürdürmek zor. Yeniden yorum, tecdit, tefsir ve sair faaliyete duyulan ihtiyaç da bundan. Eskiden daha kolaydı
ancak o zaman bile *Allah'ın üzerimizdeki yardımı* kesilse insanların kalplerinde şüphe doğardı.
Eski dinlerin yıkılıp, eski tanrıların unutulup, yeni tanrıların revaç bulmasındaki sebep de bu olsa
gerek. 

- Modern zamanda *yeni tanrılar* kendilerini tanrı olarak göstermiyor. Hayata anlam veren herhangi
bir düşünceye sarılmak ve bununla yaşamaya çalışmak mümkün. *Dünyaya para hükmediyor* veya *bunların
hepsi Amerika'nın oyunu* gibi düşünceler bile bu işlevi görebiliyor, çoğu için uzaklardaki Tanrı'nın
hayatımızdaki etkisi sıfıra yakın.

- Bu basit tanrıların yetmediği yerde daha karmaşık tanrılar devreye giriyor. Seküler olunca bunlara
iman etmek de daha kolay. *Seküler tanrı* daha renksiz, kokusuz ve hayatımızdaki varlığını gizlemesi
daha kolay. Daha kolay olduğu için bizi sorumluluk almaktan da koruyor. Kendisi için cihad etmemizi
bekleyen tanrılara bedel ödemek zor çünkü. 

- Ancak bir yandan da tabii ki bedel ödüyor olmak daha büyük anlamlar katıyor. İnsanın kokusuz ve
hayatına sindiği belli olmayan bir tanrıdan edineceği *anlam* derin ve sahici değil, bunun yerine
ortalığa çıkıp herkese ilan ettiği tanrının verdiği anlam daha derin ve tatmin edici. 

- İnsanların anlam arayışlarında kadim dinler giderek daha az rağbet görüyor. Dindarlar dahi
hayatlarına başka yerlerden başka *anlamlar* katmak zorunda. Din *cool* olmaktan çıkıyor,
dini *canlı* ve *rağbet gören* bir hayat tarzı gibi değil, *eskilere saygı* üzerinden anlatmaya çalışıyoruz.
Bunun etkisinin ne kadar sürebileceğini bilmiyorum ama bu haliyle din yaşasa da, ölse de *alternatif
anlam arayışlarına* çerçeve ve bahane sunmaktan daha ileriye gidemiyor. 

- *Biz neden geri kaldık?* sorusunun altındaki maksat da bu. *Tanrımız bizi neden yalnız bıraktı?*
Buna 20. yüzyıl başında neşet eden *modern İslamcılık* *Allah'ın emirlerini yerine getirmediğimiz
için* diye kısa bir cevap veriyordu, *yeterince müslüman olmadığımız için Allah bizi terketti* veya
*gavurlar bizden daha müslümanca yaşadıkları için bize değil, onlara yardım ediyor.* 

- Neticede bu cevaplar da eskiyi ve yeniyi bağdaştırmaya çalışan anlam arayışları, bir şekilde
  kendimizi yeniden inşa etme arayışı. *Bizim adımız müslüman ama gavurlar bizden daha müslümanca
  yaşıyor, çünkü onlarda daha çok adalet var* gibi düşüncelerin İslam'ın ne olduğuyla ilgili
  görmezden geldiği önemli taraflar var ve bu laflar aslında basit bir savunma mekanizmasından daha
  mühim değil. Bundan başka bir de *günler aramızda dönüp durur, bize de bu düştü* mevcut. Bu daha
  doğru çünkü İslam aleminin *geriliğinin* sebebi belki de kendisinde değil, çevre şartlarındadır.
  Yapacak bir şey yoktuysa, atalarımıza dönüp *sizin yüzünüzden geri kaldık* demek de önemini
  kaybediyor. 

- Günümüzdeki asıl sorun dini düşüncenin ve anlam *üreteçlerinin* kimseyi tatmin etmeyen bir hale
gelmesi. Seküler dinler bu sebeple daha cazip görünüyor. Dünyayı daha iyi açıklıyor, hayatımıza daha
az müdahale ediyor ve bize daha somut anlamlar veriyorlar. Bu tarihte de böyle olmuş olmalı,
Hristiyanlık insanlara Paganizme göre daha iyi ve cazip bir *anlam* sunduğu için yayılmış olmalı ve
İslam da Hristiyanlığa nazaran yine daha cazip bir anlam sunmuş olmalı. Şimdilerde *hem müslüman,
hem Kemalist*, *hem müslüman, hem bilimci* veya *hem müslüman, hem demokrat* olma ihtiyacı da mesela
bu *geçiş devirlerinden* birinden olduğumuzu gösteriyor. İslam'ı bırakmayı gözümüz yemiyor çünkü
*eskiye*, *ataya* ve *ana babaya* hürmetimiz var ancak bize yetmediğinin de farkındayız. Muhtemelen
bir zamanlar hem Jüpiter'e saygı duyup, hem İsa'ya tapan insanlar vardı, onların çocukları sadece
İsa'ya taptılar.  Bizim de sonumuz böyle olacak ama *alternatif anlam merkezlerinden* hangisinin
kazanacağını şimdilik göremiyorum. 
