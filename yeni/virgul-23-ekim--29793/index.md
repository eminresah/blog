---
title: Virgül 23 Ekim 
author: Emin Reşah
date:  2020-10-23 17:29:47+0300
expiryDate:
dp: 15075
featured_image: /images/header-71.jpg
---

Yapay Zekayı dünyayı işgal etmeyecek bir seviyede tutmak mümkün mü diye sormuşum bir notta. Bu bana
*arzunun programlanmasının* nasıl mümkün olduğunu düşündürdü. Ortada bir gelişme, büyüme, kendini
kopyalama arzusu olmadan zeka müstakilen bir tehlike olabilir mi?

İnsanın *dünyaya zararlı* tarafı zekasından değil, arzularından kaynaklanıyor. Bitmeyen,
dindirilmeyen açlığından. Bu arzu olmasa zekamız bizi hiçbir canlı için tehlikeli yapmaz ama zekamız
bu arzu olmadan bizi ayakta da tutmaz. Bir geyiği nasıl avlayacağımızı bilmek, o geyiği avlama
arzusu taşımıyorsak bizi doyurmaz. 

Yapay zekanın kısa vadedeki asıl tehlikesi insandaki doymamış arzuların tatmini için
kullanılmasından kaynaklanacaktır. Bu arzular çok masum ve haklı görünebilir. Bazılarına kimse
itiraz edemez. *Küresel ısınma nasıl çözülür* diye sorulmuş bir sorunun *insan türünü yok ederek*
cevabı şeklinde ortaya çıkabilir. 

Böyle bir hikaye yazmak niyetim vardı: İnsanlık 2100'lü yıllarda tüm dünya politikalarını kocaman
bir bilgisayara emanet edip, *barış içinde* yaşamaya başlamış. Sonra bu bilgisayara *çevreyi nasıl
düzeltebiliriz* diye soruyorlar, cevabı da insanları yok etmek oluyor. Sorudaki *mükemmelik arzusu*
şu an da aramızda yaşıyor ve bunun yansımalarını herkesin dilinde ve şikayetlerinde görüyoruz.  Bir
bilgisayara *yeryüzündeki tüm hayatı optimize et* dediğimizde *optimum hayat insanların olmadığında
ortaya çıkar* diye bir cevap verebilir. Yeterince muktedir bir bilgisayarın bunu gerçekleştirmek
için tüm medeniyeti berhava edeceğini düşünebiliriz. 

Yapay zekanın tehlikelerini azaltmak istiyorsak, hayatın ve insanın *olduğu gibi,* iyi taraflarıyla
ve kötü taraflarıyla olduğu gibi kabul edilmesinden başlamak gerek. İdealist insanların mükemmel
düzenleri inşa etmeye çalışmalarının getirdiği risk hayatı tehdit edecek seviyede. *Tüm yavru
kedilerin yaşamasının* mümkün olmadığını, ölüm ve kötülüğün, hayat ve iyilik kadar varoluşa mündemiç
olduğunu anlamazsak *ideal varoluş* için kurduğumuz düzenekler *mükemmel yokoluşu* getirecek. 

