---
title: "Yevmiye 13440"
date: 2016-05-01 23:28:34 +0300
dp: 13440
draft: true
tags: []
---

Ne bu işaret? Yorgunluk işareti? 

Yazacak konu arıyordum, sen aklıma geldin. Şüpheci insanlar kliniği. Konuşacak
halin kalmayıncaya kadar düşünmek. Sonunda düşünmeyi bırakmak ve oturup akan
suyu veya arabaları veya insanları ve önünden ne akıp gidiyorsa onları
seyretmek. Seyredecek gözün yoksa, dinlemek, arabaları veya insanları. Gözün ve
kulağın da yoksa, hissetmek, rüzgar yüzüne vurduğunda sakinleşebilirsin.

Kendimle ilgili kararlarımı alıp alıp bıraktığım zamanlardayım. Başkalarıyla
ilgili aldığım kararları ise artık almıyorum.

Cennet nasıl bir yer? Yazacak kadar zaman ve kağıt, yazacak kadar önemli
konuların olduğu bir yer mesela? İnsanın kendini önemli hissetmesi, yaptığının,
yaşadığının önemli olduğunu düşünmesi, hayatın onsuz aynı geçmeyeceğini
düşünmesi. Cennet senin önemli olduğun yer, önemini cennette kavrayacaksın.

------

Dini yazılar okurken, gelenekten fazla sapanları *kurgu* sesiyle okumaya
başlıyorum. *Kurgu sesi*, benim hikaye okurken kullandığım ses, bunlar da çeşit
çeşit, mesela `Saramago <https://tr.wikipedia.org/wiki/Jos%C3%A9_Saramago>`_
okurkenki sesle, `Philip K. Dick
<https://tr.wikipedia.org/wiki/Philip_K._Dick>`_ okurkenki ses aynı
değil. Benzer şekilde dini bir yazı okurkenki ses de aynı değil, ancak bu
yazılar, belli bir noktadan sonra kurguya yaklaşıyor.

*Neden* diye soruyorum, bu his nereden geliyor? Dinen çok *ortodoks* bir insan
sayılmam, ne inancım, ne ibadetim bu işin ayrıntısını ballandıranlara benzemez
ancak neden, *geleneği çöpe atalım* kafasıyla yazılanlar da, *geleneksiz din
olmaz* kafasıyla yazılanlar da bir tuhaf geliyor.

Birincisine örnek *salat* kavramını ` *Kur'an okumak* ve *Allah'la iletişim
kurmak* diye yorumlayan bir yazı
<http://kuraniyorumluyorum.blogspot.com/2015/10/salat-sad-lam-vav.html>`_

. İkincisine örnek de `Ebubekir Sifil'in şuradakine benzer
<https://ebubekirsifil.com/gazete-yazilari/entelektuel-obezite/>`_ sözleri.

7. yüzyıla ait Arapça bir metni, anadili Türkçe olan birinin *mucize bulacak*
kadar tefekkür etmesi belki mümkündür ama makul değildir. Burada *1500 senedir
ilk senin aklına mı geldi* itirazı yapmıyorum, zira bu itirazların yapıldığı
konuların birçoğu 1500 senedir konuşulan konular. Ancak Türklerin Kur'an'a
yaklaşmalarında pratik bazı zorluklar var ve bu zorluklar, diyelim Shakespeare'e
veya Eflatun'a yaklaşmaktan daha az değil. Felsefi veya edebi eski bir metni
incelerken yaşadığınız zorlukları bile bu kadar kolay, *haa, aklıma gelmişken*
usulüyle çözemeyeceğiniz gibi, bütün kavramları sözlükteki karşılıklarına
bakarak da anlayamazsınız. Gelenek Kur'an-ı Kerim'deki kavramların karşılığını
bulduğu yaşayan bir sözlüktür ve bu bazı durumlarda metin sözlüğündeki
anlamlarından farklı olsa bile, daha denenmiş bir karşılık anlamına gelir. O
sebeple *gelenek ne ki, ben bir tefsir yaptım, tüm aydınlık ruhumda belirdi*
kafası naçizane kurgu intibaı uyandırıyor.

Ancak bir yandan da geleneğin hiçbir yanlışı yokmuş, her ayrıntısı mukaddes bir
emanetmiş gibi yapmayı da tuhaf buluyorum. Sifil geçenlerde *eskiler bizim kadar
meal okumazdı ama Kur'an'a yaklaşımları bizimkinden iyiydi* mealinde bir söz
söyledi. Eskilerin bizden iyi ve dindar olduğu (tartışılabilir olsa da) kabul
edilebilir, buna mukabil bu fikrin yukarıdaki yazı cinsinden yazılara bir deva
manasına gelmediği belli. Bundan önce de *Ömer Nasuhi merhumun ilmihali*
merkezli bir sözü vardı, *entelektüelcilik* yapmaya karşı. Gerisindeki gayeyi
anlayıp takdir etmekle beraber, *Internet çağında* geleneğe getirilen
eleştirilere bu şekilde cevap vermenin, daha doğrusu *siz zaten ne anlarsınız*
diye cevap vermemenin kime ne faydası var merak ediyorum.

Bilgi kaynaklarının sınırlı, dini bilginin *sadece* cami imamından
öğrenilebildiği zamanlarda insanların daha kavi imana sahip olduğunu söylemek
mümkün. Bunu kabul ederim. Ancak biz o zamanda yaşamıyoruz, bizim yaşadığımız
zamanda, eline Kur'an-ı Kerim'in bir mealini alıp, *salat* kelimelerinin geçtiği
yerlere bakıp, bunların aslında bizim kıldığımız namazdan farklı olduğunu iddia
eden insanlar çıkacaktır. Vereceğiniz tek cevap *eskiden böyle şeyler yoktu*
ise, kusura bakmayın, o insanlar bildiklerini okumaya devam edecekler ve siz de
kendinizi tekrar etmeye devam edeceksiniz.

İslam dünyasında önemli bir tefekkür eksikliği var. Daha *eskiden neden böyle
dertler yoktu da, şimdi var?* sorusunu bile, işin içine İngiliz'in bacağı,
Yahudi'nin sakalını katmadan konuşamıyoruz. *Bunların hepsi gavurun bizi bölmek
için uydurdukları fikirler* oluyor. Belki doğru, belki gerçekten bunlar ve İslam
hakkında derece derece farklı şeyler söyleyen herkes *müslümanları bölmek*
gayesiyle hareket ediyor, ancak öyle olsa bile, bunu bu kadar ucuz iddialarla
dile getirmek, tabii sebeplerini değil, bir takım komploları devamlı sebep
göstermek, çöküşün asıl sebebini işaret eden zihin tembelliği emareleri.

Son ikiyüz yıldır insanların bilgi edinme yolları önemi ölçüde değişti. Son on
yıldır hepten değişti. Buna rağmen, bu insanlara hala *ilmihal okuyun, gerisini
de kafaya takmayın* diye cevap verilmez. Veriliyorsa da bunun zaten ilmihalden
ötesini okumayanlar dışında kimseye bir faydası olmaz.

Geleneğin neden doğru olduğunu, neden ortaya çıktığını ve bu soruların gelenekte
ne cevapları olduğunu (veya olmadığını) konuşmak daha zor. Bunların (aslında pek
de cazip meseleler olmadığını düşünen ve geleneğin pek çok yeniyetme fikirden
kıymetli olduğunu farzeden bende) uyandırdığı ise, geleneğin fikren iflasının
çok yakın olduğu. Çocukluktan beri sevdiğimiz ve bildiğimiz tek güzel ekmeği
üreten fırının, kötü işletmeciler yüzünden kapanmaya doğru gittiğini görmek gibi
bir şey bu. Üzücü.

