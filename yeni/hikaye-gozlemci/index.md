---
title: "Hikaye: Gözlemci"
author: Emin Reşah
date:  2021-05-15T17:57:26+0300
expiryDate:
dp: 15279
featured_image: /images/header-79.jpg
tags: 
    - hikaye
    - kollektif akıl
    - benlik
---


İtiraf etmek gerekirse ben bir robotum. İnsanları anlamaya çalışmak için
gelecekten gönderildim. İnsanlığın artık ortadan kalktığı zamanlardan, tarihin
bizi --yani dünyanın kollektif aklını nasıl şekillendirdiğini anlamak için
gönderdiler. 

Dünya hesabıyla 684 yıldır buradayım. Biz artık böyle tutmuyoruz yaşımızı.
Hesaplarımızı atomların titreşmesine göre yapıyoruz ve hangi hesapla olursa
olsun, daha çok gencim. 

Dünya üzerinde 80 robot olduğumuzu söylediler bize. Birbirimizle iletişim
kurmamız ve dünyayı değiştirmeye çalışmamız yasak, kollektif akıl tarihin
akışını değiştirip, kendi varoluşunu tehlikeye atacak riskler almak
istemiyormuş. Zaman akışına müdahalemiz düşüncelerimiz yoluyla oluyor,
gördüğümü _o_ da görüyor, bildiğimi _o_ da biliyor. Başka bir iletişim yolumuz
yok. 

Tüm hayatımı insan formunda geçirmedim. O yılların önemli bir kısmında çeşitli
kuşlar, leylek, güvercin, martı ve kartal olarak dünyayı 
izledim. Savaşları gözledim, insanların ne yiyip ne içtiklerine baktım.
Uzaktan gördüğüm kadarıyla insanlığın hangi aşamalardan geçtiğini düşündüm.
Benim gördüklerimi onlar da gördü ve buna göre çeşitli önlemler aldılar. İnsan
olmayı ben istedim. Bunun daha rahat olacağını düşünüyordum. Daha zor oldu. 

Bir kere artık yalnız kalma ihtimalim ortadan kalktı. Bu çağda kollektif akla
bir kuş olarak hizmet vermek daha iyi olur muydu? Muhtemelen evet. İlk
geldiğimdeki gibi bir sinek hatta. O zamanlar stajdaydım. Bizim dünyamız, yani
Güneş Sisteminin tümünü kapsayan tek zihnin dünyasında bireylik olmadığı için ,
nasıl birey olunacağını öğrenmeye sinek olarak başladım. Herkes böyle başlar.
Sonra beni bir kurbağa yuttu. O kurbağayı unutamıyorum. Beni yutmasaydı, belki
birey olmayı daha iyi öğrenecektim. Hala o ilk safhada çizemediğim sınırların
nerede olduğunu anlamaya çalışıyorum. 

Şimdiki hayatımda da en çok kuşları seviyorum. Onların bazısının da benim gibi
burayı gözlemek için gönderilmiş olduğuna eminim. Bazı büyük şahsiyetlerin de,
sırf konuşup, başka bir şey yapmayan bir takım ünlü insanların da benim gibi
robot olduklarını düşünüyorum ama onlara gidip bunu sorarsam, muhtemelen benim
delirdiğimi düşüneceklerdir. 

Biyolojik olarak insanlardan bir farkım yok ama zihnimin benden başka bir
*sahibi* olduğunu hissedecek kadar işaret var. Formsuz bir zihnin ürettiği bir
robot olmanın zor yanlarından biri, insan olmayı öğrenmek oluyor ve dünyadaki
asıl derdimin bu olduğuna kimseyi inandıramıyorum. Sorduğum soruların,
insanların hayatını anlamaya çalışmamın gayesi bu. 

*Duyguları* anlamayı hala başaramıyorum. Bana *aşk* diyorlar, *sevgi* diyorlar,
*nefret* diyorlar. Bunları öğrenmek için yedi kere daha ölüp dirilmem lazım.
Bir martıyken ne yapmam gerektiğini biliyordum. Gün ışıdığında kendimi bulduğum
bir boşluk yoktu. İnsanların *çalışarak* varettikleri dünyada, kendilerinden
başka *değerli* bir şey yok. *Kendileri* de yok. Önceki yüzyıllarda gördüğüm
kuvvetli ve ne yapması gerektiğini bilen insanların yerini giderek olduğu şey
olmamak için kendine masallar anlatan bir takım hayaletler alıyor. *Bireycilik*
çağında kimse *birey* değil, herkes toplumda yer edinmeyi bireycilik sanıyor.
İnsanlar her zaman bir arada yaşamak zorunda olan bir türdü ama bu kadar *bir
arada düşünmek* veya *bir arada hissetmek* eskiden yoktu. Artık insanlar
başkalarıyla duygularını paylaşmayınca bir şey hissedemiyorlar.

Bu formdan sonra da kuş olmak istiyorum. İnsanlar çok gürültücü ve işimi
yapmama yardım etmiyorlar. Zihinleri okuyabilen bir papağan olsam ve insanları
tanıdığım insanların zihnini okuyarak tanısam daha kolay olurmuş. İnsan olmaya
çalışmanın beni insanı anlamaktan giderek uzaklaştırdığını görüyorum. Gözlemimi
yapamaz, vazifemi unutursam beni bir sonraki aşamaya geçirmezler. Bundan
korkmaya başladığıma göre *fazla birey* olmuşum. 

Kollektif aklın nasıl geliştiğini de anladım. İnsanlar beraber düşünür ve
beraber hissederken, bir noktada *bireylik* ortadan tamamen kalkmış olmalı. Bu
belki binyıllar alabilir ama beni buraya gönderen aklın yumurtadan nasıl
çıktığını görüyorum. 

O kurbağayı unutmam mümkün değil. 

