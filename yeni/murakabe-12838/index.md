---
title: "Yevmiye 12838"
date: 2015-06-19 11:42:26 +0300
dp: 12838
tags: []
---

   *Bu yazı yaklaşık 280 gün önce yazılmış. Bilgisayarda olmayınca
    sırası yeni geldi.*

Saate baktın mı?

Saat bana baksın. Zaman beni düşünsün. Gün benim doğmamı beklesin
biraz da ve gece bensiz üşüşmesin.

Zamana söz geçirmek ne güzel hayal?

Bence insanın acizliğinin en güzen nişanesi zamanın kölesi olması. En
büyük efendiler dahi onun yanında kayboluyor.

Zamanı aşsan neler yapardın?

Zamanı durdurmayı hayal ederdim eskiden. Bunun gibi mi?

Evet. 

Zaman dursa, insanlar da duracak değil mi?

Zamanı aşmış olmanın bendeki tek karşılığı yine dönüp zamanın içinde
faydası olacak işler yapmaktı. Yani insanlar yeniden hareket edince,
birkaç adım daha öne geçmiş olacaktım.

Ödevlerini bitirmiş olup, diyelim, oyun oynamak gibi mi?

Evet. Sanırım bundan dolayı artık böyle hayallerim kalmadı. Çocukluk
hayallerim *çok uçuktu.*

Bence bu keşif güzel. Yani zamanın dışına çıkınca hayatın da dışına
çıktığının keşfi.

İnsanın şikayet etmeye başladığında "efendisi" sayılan zamandan
konuşmaya başlamasını normal buluyorum ancak o efendiden şikayet etmek
de komik kaçıyor. Onun izin verdiği kadar varız. Zamansız varlık
olabilir mi?

Hmm. 

Bence olamaz. Daha doğrusu zaman ve mekan aynı şey zaten. Sadece insan
aklı bunlardan birini sabit, diğerini değişken gözlüyor.

Nasıl aynı şey?

İzafiyet teorisini okuduktan sonra şunu düşündüm: A noktasından B
noktasına gitmek için bir zaman geçmesi gerekiyor. Çok ufak da olsa
bir zaman. Yani A noktasındaysak, B noktasıyla aynı zamanda
değiliz. A'nın zamanı t_a ise, B'nin zamanı da t_B. Bu ikisi arasında
fark ölçülemeyecek kadar küçük olabilir. Diyelim A ile B arası 1 m
ise, aradaki mesafeyi ışık saniyenin 300.000'de birinde alıyor. Zaman
da ışık hızına bağlı bir mesele. Yani t_a ile t_B'nin arasındaki fark,
bizim A ile B arasını ne kadar hızlı katettiğimize bağlı.

Değişken yani. 

Değişken. Ancak dikkatimi çeken $t_A - t_B$'nin 0 olmayışı. O zaman A
noktasındaki adam, tüm kainattaki noktalara farklı zamanlarda
ulaşabilir ve bu noktaları *ulaşma zamanına* göre sıraya dizebilir.

Ama mesela C -- A -- B gibi üç nokta varsa, C ve B'nin A'ya mesafesi
eşitse, C ve B'nin zamanı A'ya göre aynı olmalı. $|t_A - t_B|$ ve $|t_A -
t_C|$ aynı olmalı değil mi?

Şöyle diyebiliriz, evet, A'dan eşit zamanda ulaşılabilecek noktalar üç
boyutta bir küre gibiyse, bunların A'ya göre zamanları eşit olabilir,
ancak bunlardan herhangi birine gittiğimizde zamanları yine farklı
olacaktır. C'ye gittiğimizde, B ve A'nın farklı zamanlarda olduğunu
göreceğiz.

Sen kainatı devamlı hareket eden bir şey gibi tahayyül ediyorsun. A
noktasında duruyorsun ve kainat *sana doğru* geliyor.

Evet, böyle bir tahayyülüm var. A noktasını merkez alırsan, kainattaki
her noktayı birleşik olarak koordinatlayabilirsin.  A'daki zaman t_0
iken, 1m uzaktaki zaman t_1, 10m uzaktaki zaman t_10, gibi şeyler
söylemek mümkün. Bu sebeple diyorum, zaman ve mekan bir tek bir
kavramla açıklanabilir. Daha doğrusu ortak bir koordinat sistemiyle.

Bunları mı hayal ediyorsun kendi başına kalınca?

Evet, beni pek yalnız bırakmamak lazım. 

Genel izafiyete benzeyen bir şey anlattın aslında. 

Zaten ilk defa aklına geldiğini iddia etmiyoum. Einstein'ın *asansörü*
de buna benzer bir şeydi.

-----

Okumalarından bahsetmeyecek misin?

Aktarmaktan sıkıldım. Daha doğrusu aktardıklarıma haksızlık yapmaktan
korkuyorum. Kitapların özetini anlatmak belki de iyi bir fikir değil.

Genelde yorum karıştırıyorsun. Kitapları okuma isteiğini de
artırabilir.

Evet. Ama yalınkat fikirler dinmeye de bahane olabilir. Bugün Muazzen
İlmiye Çığ'ın Kur'an ve Tevrat'ın Sümerdeki Kökeni diye bir kitabını
okudum mesela.

Böyle kitaplar da mı okuyorsun?

Güzel roman ararken karşıma çıktı. İçi de hikaye dolu olunca
bitivermiş.

Ne oldu, ikna etti mi seni hepsinin kökeninin Sümer olduğuna?

Acındırma yoluyla ikna etmek gibi bir yöntem kullanıyor olabilirler
ama bende pek işe yaramadı.

Neye acıdın?

Yazar Sümeroloji konusuna hakim ve anlaşıldığı kadarıyla Tevrat'ı da
okumuş ancak İslami bilgisi çok zayıf ve bu belli oluyor. Acıdığım
taraf bu oldu. Belki *nasılsa aslını biliyoruz, hatta aslından
üretilmiş Tevrat'ı da biliyoruz, Tevrat'ın *suyu* Kur'an'ı okumasam da
olur* diye düşünmüş olabilir.

Böyle bir düşünce olabilir, doğru. Bir şeyin aslını biliyorsan,
okumazsın herhalde.

*Eskilerin masalları* nasılsa.

Şimdi zaten işin acınacak kısmı orada. Bu kıssalara bir *eskilerin
masalları* diye bakmaya başlayınca, her yerde görüyorsunuz bu
masalları. Elinde Sümer çekici olunca, tüm hikayeler oradan türetilmiş
çiviler oluyor. Bazı ilgiler çok zayıftı. Dumuzi ile Harut/Marut
arasında bağ kurmaya çalıştığı kısım bilhassa çok zorlamaydı.

Velakin aslî meseleyi ıskalıyorlar. Kur'an'da anlatılan kıssaların
Araplarca zaten bilindiği, kitabın kendisinden de anlaşılıyor. Çok
müthiş bir keşif değil, bunların daha önceki hikayelere
benzemesi. Kur'an-ı Kerim'de kıssaların anlatılmas sebebi, bunlara ve
bunlardan hareket ederek dünyaya dair bir bakış geliştirmek. Onun için
hiçbiri başından sonuna, roman gibi anlatılmıyor. Anılıyor ve
geçiliyor. Kıssa meselenin önemli tarafı değil, sadece bir fikri,
genelde Allah'ın kullarını azametiyle koruyacağı ve insanların iyi
oldukları takdirde mükafatlandırılacağı fikrinin örnekleri.

Bu kıssalar gerçek değil mi diyorsun?

Anladığımız manada gerçek olmaları şart değil diyorum. Neticede
herhangi bir edebi mesel, *bu gerçek midir* kafasıyla okunmaz. Onun
öğretecekleri farklıdır. Bir tarih kitabı olarak okuyamazsınız.

Ancak bu söylediğin, anladığımız, bildiğimiz anlamda doğru olmadığı
anlamına geliyor. Farkında mısın?

Bu tartışmanın Kitabın *mahluk* olup olmadığı veya kebair günahların
kişiyi dinden çıkarıp çıkarmadığı gibi meseleler babında *neticeyi
değiştirmeyen* bir mesele olduğu kanaatindeyim. Kur'an mahluk da olsa,
Allah'ın ezeli ve ebedi sözü de, kişinin üzerine düşen aynı. Kebair
insanı dinden çıkarsa da çıkarmasa da, yapması gereken aynı. Bu
kıssalar tarihi gerçek olsa da, sadece zamanın anlatılan hikayeleri
olsa da, anlaşılması gereken aynı.

Ancak şöyle bir sorun var. Eğer tarihî bir Hz. Yusuf yok idiyse, onun
bize verdiği kuyudan kurtuluş umudumuz, azalacaktır, değil mi? Bunun
gibi bir çok örnek var. Bunlara tarihi gerçek diye inanmakla edebi
araç diye inanmak arasında önemli bir fark var.

BU farkında farkındayım. Ancak müslümanların (veya diğer dinlerin) bu
minvaldeki kıssalara tarihi gerçek muamelesi yapmasının götürdüğünün
getirdiğinden fazla olduğunu düşünüyorum. İnsanlar hayatlarının asla
*o kadar* ilginç olmayacağını ve bu sebeple Allah'ın rahmetinin
kendilerine yönelmeyeceğini de bu hikayelere gerçek muamelesi yaparak
öğreniyor.




