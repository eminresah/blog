---
title: "Virgül 13 Mart #2"
date: 2019-03-13 12:57:33
dp: 14485
featured_image: "/images/header-07.jpg"
images: ["/images/header-07.jpg"]
published: true
tags: []
---



Bir şekilde felsefi İdealizme bulaşmış tüm fikirlerin komik gelmeye başladığını
farkediyorum. Schopenhauer'in *İrade ve İdea olarak Dünya'sını* okurken
farkettiğim kadarıyla fikren hayli *Materyalist* hale gelmişim son birkaç
senedir.

Yeryüzünün *tecrübe ettiğimiz* kadar olmadığını inanıp, bir yandan da nasıl
Materyalist olabilirsin? Bir şekilde bu fazlalığı izah etmek gerekmez mi? İdea
buradan çıkmıyor mu? Bakıyoruz, dünyayı anlama faaliyetimiz, dünyada edindiğimiz
tecrübeden fazlasına ihtiyaç duyuyor. Kediler de dünyayı tecrübe ediyor ancak
onların bizim kavramlarımızı anlama imkanı yok, o halde insandaki bu fazlalığı
izah edecek bir yola muhtacız. Platon'dan beri bunun yolu nesnelerin dışında bir
dünya, bir kavram dünyasına inanmak olmuş.

Bununla beraber buradaki mesele, sanırım bu *kavramların* insana dünyayı izah
etmekten çok, insanı bir nevi *trans* haline sokması. Biz bir şekilde kendi
dünyamızda yaşıyoruz, bu doğru, kavramların dünyası insanların zihinlerinde var
ve *gerçek.* Bununla beraber bu dünya bir *yükseklik* değil, bilakis bir hayal
dünyası sunuyor insanlara. *Burun* kavramı bize burunların farklarını örtüyor,
*masa* dediğimiz her şey birbirinden farklı. O sebeple *İdea* insan zihninin
sınırlarının ortaya çıkardığı bir mesele, biz iki masayı birbirinden ayırma
zahmetine girmemek için hepsine *masa* diyoruz.

Model olarak İdealizm ve türevleri, insanı (varsa öyle bir şey) *gerçeğe*
yaklaştırmaya yaramıyor, bilakis uzaklaştırıyor. İnsana kendi hikayelerini
*gerçek* kabul etmek için bir çerçeve sunuyor, *bu dünyada olmayabilir ama bütün
bunların geçerli bir dünya var* fikri, her saçmalığı fikir diye ileri sürmeye
imkan tanıyor. Bu halde insanlara kendi *sanal* dünyalarını dünyaya teşmil etmek
için bir araçtan başka bir şey değil.

Yine de çok zeki insanların buna inanıyor olması sende bir etki meydana
getirmiyor mu? Ben Hegel'deki gibi kavramların karmaşık hale gelmesinden
etkilenen biri değilim. Hakikat 5 yaşındaki çocuk için de, 50 yaşındaki profesör
kadar *erişilebilir* olmalıdır ve buradan anlaşılması gereken, hakikatin çocuğa
yakın olduğu değil, Hegel'in de hakikat karşısında beş yaşındaki çocuk kadar
acemi olduğu, söylediklerinin onu hakikate daha yaklaştırmadığı.

*Hakikate yakınlığın* herkes için geçerli bir ölçüsü varsa, bu herhalde *dünyayı
izah edebilmek* olmalı. Dünyayı izah etmek için de, onu *olduğu gibi görmek*
gibi bir amaç lazım. Bunun yerine *kendi dünyamızı, kavramlarımızı yaparız*
demek, bu izah faaliyetinden ve amacından uzaklaştırıyor. İdealizm'de insanlara
*FOMO* (Fear of missing out, dışarda kalma veya kaçırma korkusu) üretip, onlara
*bunu anlasanız, hakikati de anlayacaksınız* intibaı verdikleri sonsuz kavram
kuyuları üzerinden, *saygınlık* devşirmekten başka bir *hakikat* göremiyorum.

