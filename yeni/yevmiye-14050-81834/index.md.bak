---
title: "Yevmiye  2/1 15:40"
date: 2018-01-02 15:43:01
dp: 14050
featured_image: "/images/header-17.jpg"
images: ["/images/header-17.jpg"]
published: true
tags: []
---



Türk kadınına özgü bir şey mi bilmiyorum ama gördüğüm [bir
tweetten](https://t.co/0XakJeV3tq) sonra artık ikna oldum ki, en azından bizim
kadınların evlilik konusundaki beklentilerini yerine getirmek imkansız. Daha
doğrusu, *en doğru stratejinin* kötü erkek olmak olduğuna kanaat ettim.

Kadınların da evlilikten şikayetleri çoktur, bazılarının da haklı olduğuna
eminim. Bununla beraber erkek tarafı olarak *iyi olmaktan* bugüne kadar bir
fayda görmedim. Neticede şikayetlerin türü değişse de, sayısı ve şiddeti
değişmiyor. Orada boşanma avukatının da söylediği gibi, ev içinde *mükemmel*
olmayı deneseniz bile, *falanca konuda neden ailemin yanında durmadın* diye bir
*beklenti* var ve bunu aşmak imkansız. 

Kötü koca olunca, en azından dışarıda yaptıklarınızdan, kendinize/işinize
ayırdığınız zamandan bir fayda varsa, o yanınıza kalıyor. Bakıyorum mesela,
evlilikten bana kalan, sorumlulukları ölünceye kadar devam edecek iki çocuktan
başka bir şey yok. Onlar için değer mi, değer belki ama yine de evliliğin
kendisiyle ilgili bir kazanç değil bu. Güzel bir sorumluluk ama yine de
sorumluluk.

Bir de *kötü koca* olunca daha değerli oluyorsunuz. *Belki düzelir* diye daha
çok *duygusal yatırım* alıyorsunuz, *daha erkek* kabul ediliyorsunuz. Kadınlar
*bulaşıklara yardım eden* erkeklere de, aynı saygıyı duyuyor mu? Şüphelerim var. 

#### 2

> yes is a world and in this world of yes live all worlds. -e.e. cummings

no is another world and in this world of no live all possibilities. 

#### 3

Demokrasinin en kötü tarafı, demiş biri, insanların seçtiği yöneticileri
gerçekten hakettiğine dair duyulan o bitmeyen kuşkudur.

İnsanların yöneticilerini *hakettiği* bilinen bir kriter, bununla beraber bu
*haketme* şahsi bir haketme değil, yani gidip birinin arabasına vurdun, oradan
sana ceza ve tazminat verdiler... gibi bir haketme değil. İnsanın yöneticisini
haketmesi, bulunduğu kültürün ürettiği *yönetici* tipinin seçtiği bu insan
olması. 

Bir yandan kültürünün çeşitli faydalarından nasiplenip, bir yandan onun ürettiği
yönetici veya sair insan tiplerinden şikayet etmenin faydası yok. Her ne kadar
insanların pek çoğu, biz bundan daha iyisini hakediyoruz, dese de, bunun için
gerekli altyapıyı hazırlamak için elini taşın altına koymaz. Diyelim, Erdoğan'ın
kötü bir yönetici olduğunu düşünüyorsunuz, politikalarının ve üslubunun doğru
olmadığını... 2002'ye kadar geçen Kemalist devirde, eğer Kemalist Cumhuriyet,
Erdoğan'dan *daha iyi* bir yönetici üretememişse, bu eksiklik Erdoğan'ın
eksikliği değil.

Aynı şekilde eğer bugünkü gidişat, kötü bir yere çıkar ve Türk
muhafazakar/İslamcı/milliyetçi vs. kesimleri için, pek de içaçıcı olmayan bir
politik iklim belirirse, bundan yine sorumlu olacak olan, bugün Erdoğan'ı
*doğru* tarafa çekememiş veya ona alternatif üretememiş kimselerin olacak. 

*Bu elimizden nasıl gelecek, insanlar bizi dinlemiyor ki?* diyeceksiniz.
Sorumluluğun şahsi olmayışı da bundan, insanların geneliyle aynı yerde, onlarla
aynı dertlere ve zevklere ortaksınız, onlarla yiyor, içiyorsunuz ve o sebeple,
onların başına gelen size de geliyor. Bir noktadan sonra (gelecekse) başımıza
geleceğe sabretmekten başka yapabileceğimiz de yok, çünkü insanların önemli bir
kısmının *teorik* korkulara kapılmasını bekleyerek hayat geçmez. Her şey kötüye
gider, bir süre sonra da her şey iyiye gider.

