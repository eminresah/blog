Title: Virgül 12 Haziran #2
Author: Emin Reşah
Date:  2019-06-12 15:51:01
Dp: 14576
Status: published
Image: /img/header-44.jpg


Geçenlerde lisanın ortaya çıkışıyla ilgili dinlediğim bir kitap vardı, orada
beynin gelişimiyle, lisanın gelişiminin ortak gerçekleştiğini, beynin bir anda
gelişmiş olmasının insanları yalnızlaştıracağını, dilin de sosyal gelişimle
beraber gerçekleştiğini anlatıyordu.

*Lisan* insanın sosyal koordinasyonu için gerekli, o sebeple insanların dilleri
de ancak sosyal ihtiyaçları ölçüsünde gelişiyor: Düşünme kabiliyetleri
etraflarından çok çok ileride olamıyor, dilleri de bunu kaldıracak kadar ileri
olamıyor. Hayatın sırrını bulmuş biri bunu ifade edecek kelimeleri yoksa,
*sırrı* kendine saklamak zorunda, belki çoğu da öyle yapıyordur.

İnsanların idare edebilecekleri *minimum zekayla* hayatı idame ettirdikleri
sonucu çıkarıyorum buradan: Sosyal ihtiyaçlarınız size *ahlak* hakkında
konuşmaya muhtaç bırakmıyorsa, lisanınızın o tarafları gelişmeyecektir,
*dürüstlük* ne demektir, mesela, *yalan söylememek* mi, *hep doğru söylemek* mi,
*doğruların hepsini söylemek* mi, *kendi doğrunu söylemek* mi, *insanlara doğru
görünenleri söylemek* mi? *Sevgi* hakkında konuşmaya ihtiyaç duymuyorsanız,
mesela hayatınızda *karşı cinse duyulan ama seks gönderimi içermeyen sevgi* gibi
bir kavram gelişmez, *çocuklara duyulan sevgi* ile, *aile büyüklerine duyulan
sevgi* farklı duygulardır ama bunlara *sevgi* der geçersiniz. Bazı sevgiler
*karşılık* beklentisiyle vardır, bazılarında ise *karşılık* yoktur ama bunları
da birbirinden ayıramazsınız. Greklerin *eros, philia, agape* gibi kavramlarına
*sevgi* derseniz, kitabını okuduğun kadına da *sevgi*, kitabın *kendisine* de
*sevgi*, kitabı sana hediye eden arkadaşına da *sevgi.* Sorunca *her şeyi
seviyorum* oluyor sonra, sevgilin *beni seviyor musun* dediğinde de *vallahi
seviyorum* dersin, hiç başın ağrımaz çünkü bulutları da seviyoruz, kuşları da,
Allah'ı da seviyoruz, tabii ki sevgilimizi de seviyoruz, öyle bir sevgi bizimki. 

Değişik sevgileri anlatmaya ihtiyaç duymayan bir sosyal düzen yoksa, diyelim,
kadın ve erkeğin bulunabileceği tek ilişki çeşidi içinde *carnal* zevklerin
bulunduğu çeşitten ise, diğer tür sevgilerden bahsetmeye ihtiyaç yoktur, ve bu
durumda insanların zihin kapasiteleri sosyal ihtiyaçlarını karşılayacak kadar
gelişiyorsa, demek ki, *salak* dediğimiz insanlar da hayatlarını bu şekilde
idame ettirebildikleri için salak kalmaya devam etmektedir. Büyümüş, adapte
olmuş, başarılı da olmuş, beyin kapasitesinin az olmasından bir zarar görmemiş,
belki de insanların geneliyle daha iyi anlaşmış, aynı dünyanın insanı olduğu,
onların dillerinden anladığı için *avantaj* bile sağlamış.

Falanca siyasetçinin *salak* olmasına mı kızıyoruz? Belki bu bir avantajdır onun
için, insanların kendilerinden zeki insanlara güvenleri azalıyor, onlara hayran
oluyorlar ama bir heykele hayran olur gibi, onlara güvenip oy vermiyorlar, *çok
güzelsin, çok zekisin, aferin çok parlaksın ama biz salağız ve falanca salak da
bizim dilimizden daha iyi anlıyor, ona daha çok güveniyoruz çünkü o kadar salak
ki, bizi aldatmayacağı garanti.*

Tabii ki kriz anlarında bizi kurtaracak birinin önderlik etmesini isteriz, ancak
o önderleri seçme kabiliyeti maalesef *sosyal becerinin sağladığı demokratik oy
toplama* ile mümkün değil, insanların genelinin salak olduğunu düşünüyorsanız,
ya içinizi yiyen bir *sahte tevazu* göstermek zorundasınız ve bu da bir yerde
*sızacaktır*, ya da bu işlere hiç bulaşmayacaksınız. Salakların mütevazı
olmasına gerek de yok, onlar zaten *oldukları gibi* olduğunda tevazu yapıyormuş
gibi duruyorlar, bu da düşünürseniz büyük avantaj. 

Bunun çözümü nedir derseniz, salaklarla fazla uğraşmanın, onları işaret etmekle
vakit geçirmenin de salaklığın başka bir türü olduğunu söylerim. Sosyal baskının
önemli olduğu alanlarda, normun dışına kısa sürede çıkmaya çalışmanın faydalı
olmadığını da eklerim. İnsanın hayatta ortaya koyabileceği orijinalliğin bir
sınırı vardır, insanların kafasında henüz yer etmemiş problemleri çözmeye
çalışırsanız, vakit kaybedersiniz. Bunun yerine, eldeki imkanlar ölçüsünde
salaklardan kaçıp, onların bozması zor ama dünyayı bir adım daha iyi yere
götürecek işler düşünmek daha önemlidir.
