---
title: "Virgül 14 Nisan"
date: 2019-04-14 11:38:56
dp: 14517
featured_image: "/images/header-47.jpg"
images: ["/images/header-47.jpg"]
published: true
tags: []
---



*Ayağın nereye basıyor ve elinde ne var?* 

*Gözlüğün kaç numara ve nereye bakıyorsun?*

Kur'an-ı Kerim'i mi ciddiye alırsınız, Harari'nin kitabını mı? Harari'nin kitabı
mı, Nutuk mu? Nutuk mu, Sagan'ın Cosmos'u mu? Sagan mı, Platon mu? Hangisini
ciddiye alırsınız?

İnsan bir yere basar ve elindekini de ancak o şekilde inceleyebilir. Nezdinde
takdir kazanmak istediğiniz değerler vardır, *ey iman edenler* denildiğinde mi
size seslenildiğini hissedersiniz, *bu yüzyılın aydınlık insanları* denildiğinde
mi?

Bu noktada *pazarlık* yoktur; iki kitaba bakıp, ikisinin de *doğru* olduğunu
söyleyemezsiniz. *İkisi de doğrudur* demek için, bunlardan farklı üçüncü bir
kitaba *iman etmiş* olmak gerekir.

Örneğin *Kur'an-ı Kerim'de bilime aykırı ifadeler var* diyen birine *şu tefsirde
bunlar açıklanıyor* demek için, o tefsire hem Kur'an'dan, hem bilimden fazla
*güvenmek* gerekir. 

O nedenle insanlar hem *şu kitaba* hem *bu kitaba* inanabilir. Hem Allah'ın
yerleri ve gökleri altı günde yarattığına, hem de kainatın 14 milyar yıl yaşında
olduğuna inanabilir, çünkü *üçüncü kitap*, ayetteki *gün* kelimesinin *devir*
anlamına geldiğini söylemiştir ve onlar bu üçüncü kitaba, diğer iki kitaptan
fazla itibar eder.

Çoğu insan için bu *üçüncü kitap* aslında *günlük hayatta* edindikleri
bilgilerdir. Dertleri Kur'an veya bilim değildir, hayatlarını mümkün mertebe iyi
yaşamaya çalışırlar ve Kur'an da, bilim de, felsefe de, edebiyat da bu *iyi
yaşama kitabı* çerçevesinde anlam kazanır. *İyi yaşama kitabı* çevreden edinilir
ve *felsefi* çelişkileri *çözmek* için *yokmuş gibi yap* veya *bir hikmeti
vardır* stratejilerini sunar. Henüz *iyi yaşama kitabı* edinmemiş ve yazılı
bilgiye *gereğinden fazla* önem veren gençler sorar: *Bilim insanın da
evrimleştiğini söylüyor, din ise Allah'ın benzersiz şekilde yarattığını,
bunlardan hangisi doğru?*

Bunlardan hangisi doğru?



