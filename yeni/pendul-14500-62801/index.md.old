Title: Pendul 14500
Author: Emin Reşah
Date:  2019-03-28 10:26:06
Dp: 14500
Status: published
Image: /img/header-80.jpg

Mantıklı insanların mantıklı tanrısı. Her şeyi bilimle izah eden insanların ona
uygun yaşayan tanrısı, *zencilerin tanrısı zenci, tacirlerin tanrısı tacir,
savaşçıların tanrısı savaşçıdır* diyen Emerson gibi, *bilimsel insanların
bilimsel tanrısı.*

*Edebiyatçıların, edebiyatçı tanrısına* nazaran daha iyi değil mi? Uzun uzun
hikayeler ve meseller anlatıp, bize mezmurlar okuyan tanrıdan?

Bilmem. Emin değilim. Eskilerin tanrısı daha *gerçekti.* Daha dünyaya yakın,
daha mucizevi, insanın doğrudan irtibat halinde olmadığı bir tanrının *faydası*
ne olabilir? Kainatı yaratıp, *uzaklardaki* evine dönen bir tanrının, bizi
bilimsel doğrularla başbaşa bırakan bir tanrının ne anlamı var? Böyle bir tanrı
olmasa, nereden anlayacağız? Tanrı evinde sessizce kalp krizinden ölse mesela,
nereden bileceğiz? Yaptığı makine çalışıyor ve biz de makineye hayran hayran
bakıyoruz, değil mi? Neden yaşamaya devam ettiğini düşünüyoruz?

*Yok* diyorsun sanırım, şimdi de *Ateist* mi oldun?

*Ateizm* zor bir pozisyon değil ki, herkes bir takım tanrılara Ateist. Hatta
şimdiki Hristiyanlar, bin sene önceki Hristiyanların tanrısına Ateist mesela,
şimdiki Müslümanların çoğunun *gökteki tanrıya* karşı Ateist olması gibi.
Ateizm'in bir numarası yok, *var olan nedir?* sorusuna verdiğimiz cevap: Bir
*şeyin* varolduğunu biliyoruz, bizim varlığımızın sebebi, yoksa, falanca bir
tanıma bakıp, *böyle tanrı olmaz* demenin bir esprisi yok. Pozitif bir şeyler
söyleyebiliyor musun, mühim olan bu.

Negatif teolojinin tersi mi? Tanrı hakkında *ne olmadığı söylenebilir* diyordun,
en son, şimdi *ne olduğu söylenmesi gerekir* mi diyorsun?

Hayır, hayır, negatif teoloji de *bir şeyler söylüyor* değil mi? *Tanrı hakkında
konuşurken, ne olmadığı söylenebilir* de, onun hakkında *bir şeyler* söylemek
anlamına geliyor. Burada da *negatiften* oluşmuş bir *pozitif* var, ne
olmadığına bakarak, ne olduğunu anlamaya çalışıyoruz.

O halde, Tanrı hakkında söylenen her şey pozitif oluyor. *Yoktur* diyenler de,
onun için *pozitif* bir şey söylemiş oluyor?

Ateist belli bir Tanrı tanımına bakıp *yoktur* diyor. *Göklerdeki beyaz sakallı
dede* tanımına bakıp, *böyle bir şey olamaz* diyor mesela, *her şeyi bilen, en
iyi, kadir-i mutlak* bir Tanrı'dan bahsedenlere, *o zaman neden kötülük var?*
diyor. Durduk yere *yoktur* demiyor, her Ateist'in kabul edeceği bir Tanrı
tanımı yapılabilir, Dawkins *Tanrı Yanılgısı* kitabında mesela, reddettiği
Tanrı'nın *Einstein'ın Tanrısı* olmadığını söyler. *Teizm'in Kişisel Tanrısı*
imiş inanmadığı, bunun da vazıh bir tanımı yok, Ateizm daha çok *biz o sürüden
değiliz, bizim değerlerimiz farklı* demek için kullanılan bir argüman, konu
daha çok sosyolojik. Yoksa teolojik olarak Ateist'in söylediğine cevap verirsin,
bu onu iman ettirmez, o da senin söylediğine cevap verir ama konu zaten *ayrı
odalarda yaşamak isteyen* insanlar.

O halde ne diyorsun şimdi yani, *bilimcilerin bilimsel Tanrısı* derken?

Geçen yüzyıl, dini düşüncenin bilimsel Ateizm karşısında kendini savunmaya
çalışmasıyla geçti. Bunun da en *mantıklı* yolu, *bilim de aslında Tanrı'ya
götürüyor* demekti. Bunu dediler, Türkiye'de en bilineni Said Nursi geleneği,
*kozmolojik kanıtı* uzun uzun serdiler. Bu yanlış bir *strateji* değildi, o
zaman için yapılması gereken de buydu belki, ancak bir yandan da *Tanrı'yı
bilime hapsetmek* gibi bir hatanın içine düştüler. Yani biz mantıksız, bilimdışı
bir tanrıya inanmıyoruz. İnandığımız Tanrı gayet *aklı başında* bir Tanrı.

Buradaki sorun nedir, ben onu anlamadım. Yani, evet, insanın Tanrı'yı
anlamasında bir tekamül var bence de ama bilim hayatımızda önemli bir yer
edinirken, Tanrı'yı bundan bağımsız anlayamayız, değil mi?

Öyle, bir açıdan, hayatımızda bir yer edinmesi gerek ama Tanrı'nın bir anlamı
kalmayışı asıl konu. Bugünkü Ateistlerin asıl söylemeye çalıştığı da bu, *bilim
varken, Tanrı'ya ne gerek var?* Tanrı düşüncesi bize bilimin sunmadığı ne
sunuyor?

Anlam? Bilim kör bir *bilgi edinme yöntemi* değil mi? Yani, insanların bilim
yapmak için bile bir *anlama* ihtiyacı var? Tanrı bize yaşamak için, iyi olmak
için, mutlu olmak için bir anlam sağlıyor.

Evet, bu doğru ama bu anlam bize yakın olduğu sürece geçerli. *Bilimsel Tanrı*
ise soğuk, mantıklı bir tanrı. Ondan mucizeler bekleyemiyoruz, bizim kabilemizi
diğerlerinden üstün tutmasını istersek hemen birileri *peki, ya diğerleri?*
diyor, *onların dışarıda bırakılması haksızlık değil mi?* İnsanların Tanrı'dan
bekledikleri temelde *adalet* yani ondan sevgi veya iyilik beklemiyoruz artık,
bir devlet gibi veya bir hakim gibi adalet bekliyoruz sadece. Eşit olalım
istiyoruz. Bu bizi ondan koparan bir şey, insanlar da adaleti *dünyada* aramanın
daha mantıklı olduğunu düşünüyor artık. Mucizelerin olmadığı, sevilmediğimiz, bu
yabancı dünyada korunmadığımız bir hayatın içinde Tanrı da, yabancılardan bir
yabancı. Belki hepsinden daha yabancı çünkü onu etrafımızda hiç göremiyoruz.

Eskiden görünüyor muydu?

Eskiden, evet, tam olarak hayatın içindeydi, Nuh Tufanı anlatılırken insanlar
huşu duyuyorlardı, şimdiki insanlar *acaba bunun tarihi kalıntısı var mı?* veya
*acaba bu ayette gerçekte ne kastedilmiş?* diye düşünmekten anlatılanı
dinleyemiyor.

Kıssayla bağımız değişti, evet. İnsanlar artık ya *bunlar gerçek değil* diye
veya *gerçek* diye bakıyor.

Bakmamız gereken düzlemin *gerçeklik* olmadığı kanaatindeyim. Bu kıssalar
*bilimsel gerçek* diye anlatılmadı.

O zamanlar *bilim* yoktu ama, öyle de düşünmek lazım, Nuh Tufanı'nı dinleyen
insanlar bunun gerçekliğini sorgulamadı, buna inandılar. Biri onlara *bu gerçek
değil, sadece mesel* dese, pek hoşlarına gitmezdi. Şimdilerde bu şekilde
dinleyemiyoruz, çünkü öyle bir kriter getirdiğimizde, ya tarihi kalıntı
arıyoruz, ya *gerçek anlam.* Bu da bilimin gelişmesinin sonucu, eskinin *bilimi*
buydu, büyüklerin anlattığına inanırdık ve konu kapanırdı, şimdilerde bir de
*gözlem, deney, tanık, mantık* diye uzayıp giden kriterler var. Bu da mecburen
bizi buraya hapsetti.



