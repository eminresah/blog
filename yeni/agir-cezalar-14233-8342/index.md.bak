---
title: "Ağır Cezalar"
date: 2018-07-03 19:07:56
dp: 14233
featured_image: "/images/header-15.jpg"
images: ["/images/header-15.jpg"]
published: true
tags: []
---



Son bir haftada iki kızın öldürüldüğü ortaya çıktı. Biri oğlumdan biraz büyük,
diğeri kızım yaşında iki çocuk. *Faili idam edelim* sesleri geliyor her yerden.

*Failin* idamı konusunda ben de çoğunlukla mutabığım. Bir defa bu vahşete sebep
olan birinin, idamını talep etmek de *adaletsizlik* değil, zira *ceza insanların
adalete inançlarını sağlamalı.*

Bununla beraber idamın *genel* bir hüküm olması konusunda çekincelerim var: Bu
*silahı* bir defa ortaya çıkardığınızda, bunun masumlar için de
kullanılabileceğini göz önünde bulundurmak lazım. *Hukuk* dediğimiz kurallar
bütünü, kendi kendine insanları doğruya yönelten, cezayı arttırdıkça suçun
otomatik olarak azaldığı bir kurum değil. İçinde insanların bulunduğu, insanlar
tarafından işletilen, insanlar tarafından savsaklanan, insanlar tarafından
başkaları lehine veya aleyhine kullanılan bir araç bu. *Suçun azaltılması* nihai
hedef olabilir ama bunun için oluşturduğunuz araçlar insanların hayatını
karartmak için de kullanılabilir.

Onun için *cezanın* tek başına koruyucu olduğunu düşünmek bana biraz temelsiz
geliyor. *Suç psikolojisi* üzerine çalışmalar bildiğim kadarıyla hayli sığ, yani
bu *sapıkların* bu çocuklara (veya daha önceki bir olayda kedi yavrusuna) hangi
saiklerle saldırdığını aslında bilmiyoruz. Dışarıdan *cinsel* bir mesele gibi
görünüyor ve *kimyasal hadım* gibi yolların *ceza* veya *koruyucu* olacağını
düşünmemiz bundan. Cinsel taraflarından emin değilim, çünkü orası da hayli
karanlık bir alan, hangi cinsel saikin kimde nasıl ortaya çıktığını ve bunların
hangi davranışları nasıl beslediğini bilemiyoruz. 

Bilebileceğimiz herhalde bunların (cinsel veya başka türlü) psikiyatrik vak'alar
olduğu. Ne kadar tedavi edilebilir olduğu konusunda da bilgimiz sınırlı: Tamamen
cinsel vak'alar ise bunlar, bir şekilde üstesinden gelmek mümkün olabilir ama
psikolojik tarafının ne kadar etkili olduğu konusunda da elimizde bilgi geniş değil.

O halde bu kadar *cehalet* içinde idam veya *kimyasal hadım* gibi cezaların
aslında ne kadar işe yarayacağını bilmiyoruz. Böyle bir suçun rasyonel bir
şekilde oluşmadığını tahmin edebiliriz, failin *bu suçu işlersem şu kadar yatar
çıkarım* demediğini kabul edebiliriz. Bu durumda cezası idam da olsa, bu
çocuklara tecavüz eden/öldüren kişilerin, fırsat bulursa bunu yapabileceğini de
tahmin edebiliriz.

Cezanın bir diğer tarafı da tabii toplumu teskin etmek: Zaten idam isteyenlerin
derdi de *suçun azalmasından* ziyade, vicdanen bu olayın failiyle aynı toplumda
bulunmanın getirdiği suçluluk duygusunun üstesinden gelmek. *Çocukları
koruyamıyoruz bari onları öldürenleri idam edelim* gibi bir tavır. Bunun da
*tamamen yanlış* olduğunu düşünmüyorum, ancak karanlığı el feneriyle de olsa
aydınlatmaya çalışmak, sokak lambasının altında bulduğumuz böcekleri ezmeye
çalışmaktan daha anlamlı geliyor. Çünkü böcekler karanlıktan geliyor ve bizim sokak
lambası altında ezdiklerimizin yeni böceklerin üremesine mani olması mümkün
değil.

Ne yapılabilir?

Meselemizin önemli bir tarafı *suç henüz ortaya çıkmadan engellemek* olduğundan
başlayabiliriz. Diğer suçlara nazaran, bu çeşit psikiyatrik/cinsel suçların
insanların beyin anatomisi, MR desenleri veya vücuttaki kimyasal değişimler
yoluyla yakalanması daha muhtemel. Uç bir örnek şu: Memleketteki herkese, çocuk
ve hayvan fotoğraflarının gösterilirken bu gibi sair testlerinin yapıldığı
kontrollere sokalım. Bu testler %100 çalışmasa bile, en azından kimlerin
üzerinde durmak gerektiğine, kimlerin tedaviye ihtiyacı olduğunu öğrenmek için
bir yöntemdir. Birine yavru kedi fotoğrafı gösterdiğinde, normalin dışında bir
tepki veriyorsa, onu izlemeye alabilirsiniz.

Tabii ki bu testlerde *potansiyel* sahibi olmak, insanların *suçlu* olduğu
anlamına gelmez. Zira tahminen pek çokları bu gibi hissiyat taşıdığı halde
kendilerini kontrol etmeyi öğrenmiştir. Yapılacak yardım, kendini kontrol
etmekte zorlananlara da faydalı olur. Kimse normalin dışında, kendi duyguları,
kimyası, *sapıklığı* ve sair *engellerle* yaşamaktan memnun değildir. 

İnsanların bir defa bu açıdan kontrol edilebilirliğini ele aldığımızda,
*normalin* ne olduğunu da düşünmek gerekir. Çünkü bana göre sapıklık, çocuklara
yönelmiş hislerse, bir diğerine göre sapıklık kendi cinsine yönelmiş hislerdir.
Bunun ölçüsü ne olacak? Bu müstakilen bir mesele olmakla beraber, hayat hakkının
ve ergenlik çağının altındaki çocukların akıbetinin tüm toplumu ilgilendiren
konular olduğunu söyleyebiliriz. Eğer *özel hayata aykırı*, müdahaleci kişilik
testlerini yapabileceğimiz bir alan varsa, o tam da bu çocukların hayatını
ilgilendiren bu konudur.

Prensip olarak insanların *takip edilmesine* karşı olmak, bu gibi suç
engelleyici önlemlere karşı olmayı gerektirir mi? Devlet de neticede bireylerden
oluşan, insanların bilgilerinin amaçları dışında kullanılabileceği bir aygıt: O
halde nasıl olur da tüm 80 milyonu kontrol etmeye çalışabiliriz, arada bir çıkan
bu gibi suçlar, bütün bir 80 milyonun belki her yıl psikiyatrik/nörolojik
testlere girmesinden daha iyi değil mi? 

İşte burası *zurnanın* oktav değiştirdiği nokta: Çünkü hukuk da, insanların
ortak yaşaması da %100 verimli ve hakkaniyetli değildir. 80 milyon kişiye test
yaptık, diyelim, ve 80bin kişi potansiyel pedofil çıktı. Bunlardan belki 8'i
yakın vadede suç işleyecek ve bizim bütün 80 milyonu testten geçirip, sonra
80bin kişiyi takip etmemizin sonucunda, 8 çocuk saldırıdan kurtulacak. Bunların
hangi 8 çocuk olacağını bilmiyoruz ama bu 80bin kişiyi ehlileştirmeyi
beceremezsek *bileceğiz*.

Buradaki *tradeoff* şu: Herhangi bir suçu, %100 hassasiyetle engellemek mümkün
ama değer mi, bunu bilemiyoruz. Memleketteki bütün erkekleri hadım ederseniz,
mesela, hiç tecavüz suçu işlenmez. Marketlere girip çıkarken üstünüzü
değiştirir, çantalarınızı bir dolaba kilitler, sonra çıkarken tüm bedenin
görüntülendiği bir güvenlik kontrolünden geçerseniz, o markette hırsızlık olmaz.
Erkeklerin belli bir yaş altındaki çocukların yanına yaklaşmasını engellerseniz,
genelde erkeklerden kaynaklanan suçların da önüne geçersiniz. Bununla beraber
suçu engelleyeceğiz, tecavüzü engelleyeceğiz, çocukları koruyacağız diye
aldığınız önlemler sonunda o kadar büyür ki, başta engellediğiniz suçtan daha
büyük arızalara sebep olmaya başlar.

O sebeple, duydukça infiale kapılıyoruz ve faillerinin acılı bir ölümü
tatmalarına taraftar oluyoruz, doğru, bununla beraber yeryüzünde suçu %100
engellemek için yapılan girişimlerin, çok zaman o suçtan fazlasını ürettiğini de
gözden kaçırmayalım. Bunu sapıklara duyduğum *empati* sebebiyle değil,
insanların genelinin ne kadar sarsak ve düşüncesiz olduğunu bildiğim için
söylüyorum.

Bir de şu: Toplumdaki genel açıklığın bu gibi suçları *azaltacağı,* diyelim,
kadın erkek ilişkilerinin, cinsel partnere daha kolay erişmenin, bu gibi
cinayetleri engelleyeceği ise *idamın engelleyeceğinden* dahi daha boş bir
fikir. Bu cinayetleri işleyen insanların, normal ilişki biçimlerine zaten pek
yakın durmayacaklarını, diyelim evlenseler bile kendilerini suça iten
hislerinden kurtulamayacaklarını tahmin edebiliriz. Burada tıbbi/psikiyatrik bir
mesele olduğunu düşünmek daha doğru.

Başkalarına bulaşan ve onların ölümüne sebep olan bir hastalığı nasıl
durdurursunuz? Önce kimlerin hasta olduğunu bulursunuz, sonra en azından
karantinaya alırsınız, tedavisi varsa tedavi edersiniz, yoksa bulaşmasına mani
olursunuz. Bir yerde bu insanların kendi hastalıklarının farkında olduğunu kabul
edersek, onlara tedavi olma imkanı vermek ve tedaviyi reddettiklerinde, diyelim
kendilerini ihbar etmediklerinde ve bu sebeple bir suç işlediklerinde,
verilebilecek en caydırıcı cezayı vermek. Herhalde en iyi çözüm bu. 


