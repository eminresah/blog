---
title: "Yevmiye 13356"
date: 2016-02-10 23:59:20 +0200
dp: 13356
draft: true
tags: []
---

Bazı zamanlar dünyanın ne kadar tuhaf bir yer haline geldiğine bakıp
üzülürüm. Bazı zamanlarsa, aman derim, ne hali varsa görsün. Dünya benden önce
de garip bir yerdi, benden sonra da garip bir yer olmaya devam edecek.

Benden sonra bir dünya olacak mı? İnsanın nasıl yaşadığını belirleyen en önemli
soru bu. *Evet olacak* diyenlerin, *hayır olmayacak* diyenlere galip geldiği,
hepimizin bu soruya bir şekilde evet demesinden belli. Ancak kediler ve atlar
acaba bu konuda ne düşünüyor? İnsanı evladının bu soruya verdiği cevabın dünyaya
hakimiyet kurmasında, önemli bir yeri var.

Her ne kadar o cevabı unutmaya çalışsa da, insan, ancak kendisinden sonrasını
düşündüğü ölçüde insan olabiliyor. 

-----

Geçen hafta veya on günden beri Mehmet Okuyan videoları seyrediyorum. *Binge
watching* diyor gavurlar, mesela, Netflix'in bir kerede tüm sezonu yayınladığı
dizilerin bütün bölümlerini arka arkaya seyretmeye. Kurgu cinsine o kadar
tahammülüm yok, ne okurken, ne seyrederken o kadar saat dayanamıyorum ama Mehmet
hocanın videolarında böyle bir zevk aldım.

Tartışmalı bir duruşu var. Bunun da cazip gelen taraflarından biri olduğunu
itiraf ediyorum. Velakin bu tartışmaların hepsi, onun günlük hayata etki edecek
fikirlerinden değil, daha çok işin *iman* boyutuyla alakalı. Ben üzerinde
hararetle konuşulan ancak günlük vazifelerime etki etmeyecek konularda, tarafgir
tavrı bıraktım. *Mehdi gelecek mi, İsa inecek mi, Adem hangi cennette yaratıldı*
tartışmalarını uzaktan seyrediyorum. Tarafların fikirlerini öğrendikçe kimin *en
haklı* olduğuna karar vermenin benim işim olmadığına, hatta tartışanların da işi
olmadığına kanaat ettim. Mehdi gelecekse veya İsa inecekse inşallah kendilerinin
haberleri vardır, yoksa bu tartışmalara bakınca kendileri de şaşırır.

Okuyan'a yönelmiş *tazyikin* sebebini anlıyorum, dinleyenlerin ekseriyetinin
inanç konforunu sarsıyor. *Ölene Yasin okumak*'la ilgili söylediklerini tasdik,
ölümle başa çıkmayı sadece güllü Yasin sayfalarında, belki Latin harfleriyle
yazılmış *Kur'an* okuyarak becerebilen pek çokları için kolay değil.

Namaz kıldırırken abdestinin olmadığını hatırladığını anlattığı bir videoyu
seyrederken şunu sordum: *Bunu memlekette İslam adına konuşanlardan kaç kişi
anlatabilir?* Kıldırdığı namazın ortasında abdestinin olmadığını söylemek,
diyelim dini hükümlerden bazılarına o kadar da inanmadığını söylemekten çok daha
kolay. Ancak nefis (ve şeytan) bu ufak meselede bile insanın doğruyu yapmasına
mani iken, İslam'ı maddi ve manevi geçim aracı haline getirenlerin, bu
kaygılardan uzak konuşabildiklerine nasıl inanıyoruz?

Tahkiki iman için gerçekten bir tahkik olması, bu tahkikin de insanların
inancınız hakkında ne düşüneceğine bakmadan, ince ince elenmesi gerek. Ancak
bizde tahkiki iman deyince, *burada tahkik edilmişi var* diye bir takım kitap
serileri sunuyorlar.  Bu kitaplara da bakınca hazır tahkikin pek faydalı
olmadığını görüyorum. Hazır felsefenin insana lafazanlıktan başka bir faydası
olmadığı gibi, hazır tahkikin de insana *cerbezeden* başka faydası yok. Eğer
imanım ortalıktaki *meşhur* bazı kitaplara kalsaydı, herhalde ekşi bir ateist
olurdum. O sebeple de Okuyan'ın Allah'ın Kitabı'nı merkeze alan ve doğrudan
yaklaşmaya dayanan telkini hoşuma gitti. Aralarındaki tartışmada onun falanca
hocadan daha iyi veya daha kötü olduğuna karar verebilir miyim, muhtemelen
hayır, çünkü neticede bu karar verebilmek için hepsinden daha iyi olmak lazım
veya *en iyi hoca bizim hoca* anlamına gelen bazı tali fikirler üretmek
lazım. Bu ikisine de pek gerek yok. Okuyan'ın tahkik etmiş olduğuna ve bu
tahkikin neticesi konuştuğuna kanaat ettim.

Yüzyıl önce herkesin bir tarikatı olan Türkiye'de Kur'an'ı merkeze alan dini
anlayışta maya tuttu gibi duruyor. En büyük engelleri kendi egoları gibi
görünüyordu bana. Akıntıya karşı kürek çeker, topluma bir şekil vermeye
çalışırken, *ben en çok Kur'an'ı severim ve o sebeple Kur'an da en çok beni
sever* havasının pek yaklaştırıcı olmadığını, pek çok gereksiz tartışmayı
yeniden alevlendireceğini pek çok ihtilafı körükleyeceğini ve net manada
faydasız olacağını hala düşünüyorum. *Tasavvuf'la mücadele* niyetinde olanların,
sadece onun söylediklerini eleştirmeye değil, te'dip geleneğinin yerine ne
koyacaklarını düşünmeye de ihtiyaçları var. Çünkü insanlara doğru sözü söylemek
bir şey, onlara bunu tam da ihtiyaç duydukları ve hayatlarını değiştirecekleri
şekilde sunmak başka bir şey. Bunların yavaş yavaş farkedildiğini,
farkedileceğini, engizisyon yargıcı gibi değil, *Allah'ın dostu* gibi konuşmak
gerektiğini ve eğer bir fayda olacaksa da, ancak bu şekilde olacağını herhalde
öğrenecekler. 

Allah ilmini artırsın, Mehmet Okuyan bu manada örnek bir isim.

-----

Yukardakileri yazdıktan sonraki *turşulaşma* süresinde, aklıma neden *doktrinin*
dinde hemen hemen ayrıntı kabilinden olduğunu, ilmine vakıf olanlar için dine
eşit olduğu halde, üzerlerinde tartıştıkları konuların neden kısa bir sürede
*ukalalığa* dönüştüğünü düşündüm.

Sonra aklıma geldi, neden bu insanların şairi yok? Neden müzisyeni yok? Neden
sadece laf laf laf var? Dini müzik dediğimizde, neden tasavvuftan gelmeyen bir
çeşidini bilmiyoruz? Dini edebiyat neden illa ki bir ucundan tasavvufa bulaşmak
zorunda?

Edebiyatın, müziğin yeşermesi için gerekli duygu olmadığı için mi? Tasavvuf
ehline sorunca *bizim derdimiz ibadeti zevkle yapmak* derler, acaba bu dert bu
zevatta bulunmadığı için mi? Yani, onları memnun eden, kendi doktrinleri içinde
haklı olmak ve benim gibi yarım yamalak müslümanların daima düzeltilecek bir
taraflarını işaret etmek mi?

Bunlar aslında neden *Kur'an merkezli* geleneğin kendini anlatmakta aksadığının
da cevabı. Türkiye'deki tasavvuf geleneği hakkında, Abdülhakim Arvasi'nin,
*hükümet onları kapatmadan, onlar kendilerini kapattılar* sözünden mülhem, zaten
sadece karikatürüyle muttali olduğumuza inananlardanım. Tarikatların
ekseriyetinin düzeltilecek çok tarafları olduğunu da kabul ediyorum velakin bu
işin genelde gördüğümüz şekilde *egolar yarışıyor* usulüyle olmayacağını,
doktrinde zayıf ve tutarsız da olsa, tasavvuf ehlinin dünya ve insana bakış
konusunda daha ehil olduğunu da teslim ederim. Bu ikisinin arasında bir terkip
lazım ama nasıl olacak, Allah bilir.


