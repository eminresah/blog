---
title: "Virgül 31 Ekim"
date: 2019-10-31 16:46:33
dp: 14717
featured_image: "/images/header-23.jpg"
images: ["/images/header-23.jpg"]
published: true
tags: []
---



İnsanın kainatı inşası için bir zihin, *kendisi olmayan* bir zihin gerekiyor ama
bu zihin insanın kendi zihni kadar yalınkat ve basit değil. *Zihin* demek bir
yandan da *kişi* anlamına da geliyor ama bunu da söylemek zor: İnsan
topluluklarının da *zihni* var ama bir *kişi* değil. Karınca yuvasının da zihni
var ama bu zihin belli bir kişiye ait değil. Elimizdeki kavramlar karıncalara
uygulayamıyoruz çünkü bir karınca, kolonisi olmadan yaşayamıyor, o halde
yuvasından ayrılmış bir karınca ne kadar *canlı* sayılabilir?

İnsanlardan (ve varsa diğer şuur sahiplerinden) oluşmuş bir zihnin *kolektif
zihin* olduğunu düşünsek yanlış yapmış olur muyuz? Bu zihinle münasebetimizi
kendi içimize dönerek yapıyoruz diyelim, *doğru* olursak *kolektif zihinle*
aramız daha iyi oluyor, *günah* işlersek kolektif zihnin gazabına uğruyoruz...
Bir tanım yapmış olduğumu sanmıyorum ama o kadar basit değil belki.

Bu zihin bizlere emirler gönderen bir zihin, bir Tanrı olabilir mi? Yoksa emir
ve yasak kısmı *kolektif zihne* aşina olmuş bazılarının uydurması mı?

İnsanlara anlamaları zor bir kavramı anlatıyorsanız --bunun adı *kolektif zihin*
veya *Tanrı* olabilir-- bir yerde analojiler kullanmanız gerekir ve dahası
*anlatının* bir maksadı vardır. *Tanrı size haber gönderdi* diyeceksem, bunu
*hal hatır sordu, biraz da geyik yaptı* diye devam ettiremem. *Ne dedi?*
dediğinizde size ciddi ve anlamlı şeyler söylemem gerekir ve bunları da *belli
bir kişiden gelmiş gibi* söylemek zorundayım çünkü malum, insanlara *kolektif
zihin* gibi anlaşılmaz sözler söylerseniz, sonunda bunu sadece kendi durumlarına
uydurabilecekleri kadar anlarlar. *İşlerine yaradığı* kadar. 

İnsanlara söz söylemenin maksadı olduğu gibi *kolektif zihne* kulak vermenin de
bir maksadı vardır. İnsanların dikkatini çekmek ve onlara bir şey yaptırmak
istiyorsanız, *hepimiz biriz* ve *aynı yuvanın karıncasıyız* diyemezsiniz. O
zaman insanlar oldukları gibi olmaya devam eder.

*Panteistik* düşüncenin sıkıntısı biraz bu: İnsanlara *zihnimiz aynı zihnin
unsurları* dediğimizde onlara bir *kurtuluş* vaadetmiş olmazsınız, dertlerine
deva olmaz bu söz. Daha kötüsü bu sözün altında *dünyanın olduğu gibi
kalmasının* da yeterli olduğunu söyleyen biri vardır. İnsanlar altında sırıtan
bu *tembel felsefesine* bakıp *demek ki bizden bir şey beklenmiyor, ne yapsak da
farketmez* derler. Dünyayı olduğu gibi kabul edeceksek ve iyinin kötüden bir
farkı yoksa, insanlar neden iyilik için yaşasın?



