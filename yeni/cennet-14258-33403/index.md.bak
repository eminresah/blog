---
title: "Virgül 29 Temmuz, 02:16"
date: 2018-07-29 02:16:03
dp: 14258
featured_image: "/images/header-67.jpg"
images: ["/images/header-67.jpg"]
published: true
tags: [Cennet, İslam]
---



Cennet nedir?

Genel olarak *tamamlanmışlık hali* olarak cevaplamak istiyorum. Bu soyut
cevabın, Kur'an-ı Kerim'de anlatılanlarla ilişkisi uzaktan, tabii ki altından
ırmaklar akan, sere serpe bahçelerde yuvarlandığımız bir cennetin de nihai
kastı, *dünyada eksik olan ne varsa, orada bulacaksınız* ve böyle olunca,
*tamamlanmışlık hali* ama bu da, sanki, *nimetleri vererek değil, eksiklik
hissini alarak* yaşanan bir cennet gibi duruyor.

Nadiren rüyalarımı ziyaret eden dedemle tekrar sohbet edebilmeyi isterim, babama
soracağım sorular var, eski zamanlarda yarım kalmış oyunları bitirmek isterim,
okuyamadığım tüm kitapları okumak, kainatla ilgili merak ettiklerimi öğrenmek...
Bu hayallerin bir gün gerçek olabileceğini düşünmek, hayatımı kolaylaştırıyor.

Yine de bir eksiklik var. 

O da şu: Ben bu hayalleri bu dünya içinde görüyorum. Babamı çocukluğumun belli
safhasında, dedemi 24 yaşımda kaybettim, bu insanlarla alacak verecek
davalarımın hepsi bu dünyaya ilişkin. Bana babamı, benimle aynı yaşta, bir
akran, bir arkadaş olarak geri verecek bir cennet mi, yoksa, benim çocuk, onun
büyük olduğu bir cennet mi? İkincisini isterim tabii ki.

O halde bu eksiklik hissi aslında dünyevi bir eksiklik. Öldükten sonra önemi
olacak bir eksiklik değil belki de. 24 yaşında eksikliğini hissettiğim pek çok
şeyin artık önemi kalmadı, dedem müstesna, belki öldükten sonra onun
eksikliğinin de bir önemi kalmayacak. 

Böyle uzun uzun isim listeleri oluşturup, *öte dünyada* bunlarla bir arada
olmayı dilemek yerine, *tüm eksiklik hissini benden al* diye dua etmek daha
güzel görünüyor. *Sonsuza kadar, anında temin edilse dahi, bir şeyleri
arzulayarak yaşamak istemiyorum, sen benden razı ol ve içimdeki bu eksiklik
ateşini söndür.*

