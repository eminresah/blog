---
title: "Yevmiye 13265"
date: 2015-11-09 21:36:18 +0200
dp: 13265
tags: []
---

İnsanın ne anlatacağını bilip, nasıl anlatacağını bilmeyişi ilginç. Demek ki
sözsüz düşüncelerimiz de var. Bir yandan gitmek istediğin yeri biliyorsun, bir
yandan daha önce gitmediğin halde oranın nasıl bir yer olduğunu. Söz yürümekse,
insan düşünceye *uçarak* da vasıl olabiliyor.

Söz düşünceleri aktarmakta vasıtaysa, iyi bir vasıta olduğunu
söyleyemem. Düşünceler, söze nisbetle daha duru ve sakin, daha samimi, hava
gibi, su gibi.  İnsan kafasından geçenleri doğrudan paylaşamayacağı için sözü
uydurmuş. Düşüncenin *menajeri.* Düşünceye doğrudan ulaşamadığımız menajeriyle
konuşuyoruz, onun söylediklerinin de ne kadarı kendiyle, ne kadarı müvekkiliyle
belli değil.

Dil düşüncenin vekili. İyi bir vekil değil. 

------

Diyorlar ki, insan düşünmeye konuşmaya başladıktan sonra başladı. Düşünce
aslında insanın kendi kendine konuşmasıdır. İnsan önceden sadece başkalarıyla
konuşurken, sonra kendi kendine de konuşmayı keşfedip, düşünmeyi öğrendi.

Kendi kendine *konuşan* köpekler de var, atlar da, onlar bizim kadar derin
düşünemiyor bildiğim.

-----

Sabah 5'te kalktım, validemi terminalden almaya kızımla gittim. Meğer erken
gitmişiz. Terminalden şehir merkezine, oradan tekrar terminale gittik. Araba
durunca huysuzlandığı için hanımefendi, bir yerde durup yazı okuyamıyorum
da. Terminalin etrafını tavaf ederek bir saat daha geçirdik. Hayat böyle, kimisi
erken, kimisi geç.

-----

Arada sırada kehanet yazasım geliyor. Biri tutmazsa biri tutar. 

------

Tasavvufçuların konuştukları içeriğe bakınca menfi söz söylemek mümkün. Ben de
tasavvuf erbabının doktrinlerinin (biz yanlış anlıyoruz belki ama) istismar
edilmeye müsait olduğunu düşündüğüm vaki. Bu kadar *kişi kültü* oluşturmaya,
yeryüzünde *ermek* gibi bir hedef koymaya ve insanları bu hedef için normal
hayatın dışında bir hayata sevketmeye ve bunun için İslam'ın kaynaklarında pek
bulunmayan temrinlere başvurmaya çekincelerim var.

Mamafih bir yandan da, işin davranış tarafında, insanların eğitilmesi ve
etkilenmesi konusunda sufiler kadar kimsenin çalışmadığı veya kimsenin onlar
kadar başarılı olmadığını düşünüyorum. Bir noktadan sonra ise insanın söylediği
ne olursa olsun, kim olduğunu söylediklerinden çok becerileriyle kime hizmet
ettiği belirlemeye başlıyor. Yeryüzünde insanlardan bağımsız bir hakikat
bulunduğuna ve birilerinin bunun temsilcisi olduğuna inanıyorsanız, aslında bu
hakikatin siz olmadan da tezahür edeceğini, galebe çalacağını kabul etmek
gerek. Ben böyle bir hakikate inanıyorum, velakin bir yanda da bu hakikatin
insanların sözlerinden veya söylediklerinden ayrı, onların tavır ve
davranışlarıyla alakalı olduğunu düşünüyorum.

Davranışları etkilemeyen, sadece lafta kalan bir dindarlığın, doktrin olarak çok
doğru olsa bile hakikat olmadığını ve bir yandan da insanlara iyi davranmayı
öğütleyen, doktrin manasında sağlam olmasa da, insanın terbiyesini bilen ve
söyleme kurban etmeyen bir tavrın inandığım hakikate daha yakın olduğunu da
düşünüyorum. Elimizdeki sözün kıymetini bilmek başka şey, insanların bunu
anlamasına vesile olacak hale getirmek başka bir şey. Hayatın içine inip,
pratiklerle meşgul olmaya başladığımızda, insanların doktrinlerle
*çalışmadığını*, herkesin bir taraflarından acı sızdığını, bir takım yaraları
olduğunu, bu yaraları iyileştirmenin doktrin sağlamlığından daha önemli olduğunu
farkedersiniz.

O sebeple adı selefi olan ve doktrin olarak İslam'ın özüne daha yakın olduğu
halde, adı mutasavvıf olmuş ancak sıhhati sağlam olmayan pek çok şeye inanan bir
insandan ikincisinin hakikate karşı duruşu daha sağlam olabilir. Burada
insanlara nasıl davrandığı, egosunu, terbiyesini, ferasetini, basiretini
kullanabildiğidir asıl mesele.

Bir yanda selefi akımların, önüne geleni tekfir eden kafası, bir yanda, önüne
gelen sakallının elini öpmeye davranan sufi. İkincisi bana tuhaf da gelse,
ilkine nazaran nihayetinde kalıcı olma ihtimali olanın bu olduğunu
farkediyorum. Selefi akımların Selef-i Salihin'in yaptığı yanlışları, onların
birbirine düşmesini iyi incelemeleri gerekir. Ehl-i Sünnetin neden *bir gece
anarşi kırk yıl zulümden kötüdür* dediğini (veya demek zorunda kaldığını)
anlamaları gerekir. Bunların hangi tarihi tecrübelerle ortaya çıktğığını, bu
tarihi tecrübelerin yeniden yaşanmasının ne kadar daha gerekli olduğunu idrak
etmeleri gerekir. 

Sorarlar Mekke devride miyiz, Medine devrinde mi? Bu ikisinde de değiliz,
Hicri 15. asırdayız, etrafımızda aynı kıbleye döndüğümüz 1 milyar kişi var ve
*hadi şu işe yeniden başlayalım* demek pek çok meseleyi çözecekmiş gibi dursa
da, buna imkanımız yok. 

Geçmişte bugüne doğrudan uygulanabilir bir Altın Çağ varmış gibi yapmanın topu
taca atmaktan başka bir manası yok. Öyle bir Altın Çağ yoktu, vardıysa da çok
kısa sürdü ve oradaki insanların bizimkiyle durumları aynı değildi. Doğru, insan
yaratılışı itibariyle bunu *bahane* olarak da kullanabilir, ancak imtihan zaten
o bahaneleri ortadan kaldıracak kadar iyi olabilmekte.


