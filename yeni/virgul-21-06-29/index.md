---
title: Virgül 29 Haziran 
author: Emin Reşah
date:  2021-06-29 19:10:09+0300
expiryDate:
dp: 15325
featured_image: /images/header-113.jpg
---

Eğer maksadın _çözmek_ değil de _çözmemek_ ise mümkün mertebe çözülemeyecek
meseleler üzerinde kafa yorarsın. Benim gibi. Yaptığın işin bir faydası
olmadığı gibi, bir sorun çözerken beş sorun üreterek yeni *çalışma alanları*
üretme konusunda hayli münbittir. 

Kendimi, daha doğrusu buradaki yazıları böyle görürdüm ama bu *faydasızlığın*
*kurumsallaşmış* haline *sosyal bilim* denildiğini yeni farkediyorum. Sosyal
bilimler eğitiminin temelde *asıl meseleleri tali meseleler arasına saklamak*
olduğunu düşünmeye başladım. *İndirgemecilik* dedikleri bu, eğer *bu sonuca şu
şu ... şu sebepler yol açar* derseniz *sosyal bilimci* olursunuz, *bu
sebeplerin en önemlisi şudur* derseniz *indirgemeci.*

Buradaki mantık şu olsa gerek: Dünya, insanlar ve toplum mekanikleştirilmiş
açıklamalar için fazla karmaşık. Sadece bir insanın bir davranışını bile izah
etmek için tonlarca sebepten bahsedebilirsiniz. Bunların arasından birini
seçmek imkansızdır çünkü hiçbir sebep tek başına bu davranışı izah etmez.
Bununla beraber bu usulle bakarsak, dünyayı sadece dünyanın toplamı izah
edebilir. Dünya sadece kendinin izahıdır. 

Sosyal bilimlerin bugün iki çeşidi görünüyor bana: Birincisi *uygulamalı
istatistik*. Bir takım veriler toplayıp, bunlardan yarım yamalak sonuçlar
üretme *bilimi.* Sosyal bilimcilerin çoğunun *matematik sevmediği için* sosyal
bilimci olduğunu, bazısının *matematik bilmemekle övündüğünü* düşünürsek,
buradaki istatistik çalışmalarının çoğunun işe yaramadığını, hatta *yanlış
bilgi* olduğunu kabul edebiliriz. *Yanlış bilmek bilmemekten kötüdür* ama buna
*bilim* deyince sayılmıyor herhalde. 

İkinci sosyal bilim kendi içinde yöntemler ve bir *dil* üreterek, bu yöntem ve
dille dünyayı ve toplumu izah etmek. Sosyal bilimcilerin dünyayı izah ettiği bu
dilleri bilmiyorum, ancak usulün genelde bir takım aksiyomatik kavramlar
üretip, dünyanın nasıl da bunların *bileşeni* olarak izah edilebileceğini
anlatmak olduğunu görüyorum. Sosyolojinin belli bir ekolünün dilini
öğrendiğinizde, dünyayı o dilde konuşarak izah edebiliyorsunuz mesela. Ancak bu
izahın bir *doğruluk kriteri* yok, ortada bunları karşılaştıracağımız bir zemin
yok, bazı izahların diğerlerinden daha doğru olması da mümkün değil. Bir mikyas
olmadığında hangi ekolün hangisinden daha doğru olduğuna nasıl karar
verirsiniz? 

Ortada birden fazla izah varsa, hangisinin daha doğru olduğuna *tahminlerinin
tutmasıyla* karar verilebileceğini düşünürüm. Ancak karmaşık sistemlerde doğru
tahmin yapmak hemen hemen imkansız. Fizikçiler Newton sistemini kullanarak Ay'a
gidip gelecek bir uzay aracının hangi dakikada hangi noktada olacağının
tahminini yapabilir, ancak toplumumuzun on yıl sonra hangi durumda bulunacağı,
diyelim ne kadar dindar veya Atatürkçü olacağının tahminini hiçbir sosyolog
yapamaz. En iyi ihtimalle bir takım *trendlerden* bahseder ama bunların da ne
anlama geldiği ayrı bir konu zaten. 

Ortada *tahmin* veya *güvenilir bilgi* olmadığında, ne yaparsınız? Kendinizi
mümkün mertebe *hendeklerle* çevirirsiniz. Bu hendekler bir meslek alışkanlığı
haline gelir. Akademik titr bir hendektir mesela, benim şu mühendis halimle
sosyoloji hakında konuşmam *abestir.* Yaptıkları işin dili başka bir hendektir.
Bu dili konuşmayanı dinlemezler.  Eleştiriler karşısında sığınacakları *ama
ortada başka sebepler de var* cevabı yine bir hendektir. Etrafınızı hendeklerle
çevirir ve bu hendeklerin *kariyerinizi* korumasını umarsınız. Genelde korur
da.

*Sosyal bilim* denen faaliyet bir *bilim* faaliyeti değil, deneysel,
hesaplanabilir, tahminlerle kontrol edilebilen bir bilim üretilmiyor burada. Bu
bir *bilgi üretme faaliyeti* veya *bilgelik* faaliyeti. Atasözleri gibi, her
zaman istisnası bulunan, ama yaşarken size yol gösterebilecek bir bilgi.
Değersiz değil, belki değerli de ancak *bilim* de değil. 

Bunu itiraf etmek istemiyorlar. *Bilim* deyince bir kesinlik sunmuş,
ürettiğiniz bilgiye bir *kalite* damgası vurmuş oluyorsunuz. Ortada *objektif*
bir şey varmış gibi yapıyorlar, *sosyoloji* veya *psikoloji* diye, toplumu veya
insanı izah eden tek bir *alan* varmış gibi. Birileri bunun *bilim* olmadığını
söylerse de *ama bilim sadece bu demek değil* diyorlar. Güzel taktik. 


