---
title: Virgül 11 Kasım 
author: Emin Reşah
date:  2020-11-11 21:29:20+0300
expiryDate:
dp: 15095
featured_image: /images/header-118.jpg
---



> “Those who see and feel beyond illusion have acquired a far greater gift than
> could ever be derived from studying scripture and philosophy books, for these
> were meant only to guide the blind.” - Shawn Mikula

Hakikati tecrübe edebilir misin? Tecrübe ettiğinin hakikat olduğunu bilebilir misin? Nereye bakarak bilebilirsin? Birine sorarsın, bir kitaba bakarsın, sonunda sana tecrübenin hakikat mi hayal mi olduğunu söyleyeceklerini düşünürsün. 

Onlar nereden bilir? Onların da bilgisi başka *hakikat alimlerinden* kaynaklanır. Kendileri tecrübe etmişse de, etmemişse de ölçü *başkalarının söyledikleri* olacaktır. 

Görenler körlere soracak ve gördüklerinin hakikat mi, hayal mi olduğuna o şekilde karar vereceklerdir. 

Kişisel tecrübe genelleştirilemez. Genel bilgiyi kişiselleştirmek de aynı ölçüde zordur. Bir yemek tarifi var ama içindeki malzemelerin hepsini bildiğimden emin değilim, domates dediğinin benim domates olarak bildiğimden, fasülye cinsinin benim elimde bulunanından olduğundan emin değilim. O halde yaptığım yemeğin gerçekte o tarifte bahsedilen yemek olduğunu nasıl bilebilirim?

Yemek yapmayı bilmeyenler tariflerin doğruluğunu tartışıp duracak, yemek yapanlar da bu tariflerin doğru tarif olup olmadığını tartışanlara soracak. 

Benim gibiler de *karnımız doysun yeter* diyecek. Hakikatin hikayesi. 
