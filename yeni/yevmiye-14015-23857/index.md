---
title: "Yevmiye 14015-00"
date: 2017-11-27 23:37:12
dp: 14015
featured_image: "/images/header-19.jpg"
images: ["/images/header-19.jpg"]
tags: []
---

#### 1

Hammurabi kanunlarında bir bina yıkılıp, ev sahibinin oğlunu öldürürse, inşaatı
yapanın *oğlu* öldürülüyormuş.

İnşaatı yapan adamın *oğlunun* suçu ne? 

Öbürü de diyecek ki, *yıkılan evin altında kalan oğlanın suçu ne?*

Bu bizim aşina olmadığımız bir kişilik anlayışı. Eğer *oğlan* diyelim koyun keçi
cinsi bir *mal* gibi görülüyorsa, o zamanlar, bir adamın keçisini öldürürsen,
nasıl ki tazmin ediyorsun, oğlunu öldürünce de, oğlun öldürülüyor.

Yine de izah edemedim. Ben olsam, ulu Hammurabi, yıkılan binayı inşa edenin
oğlunu, oğlunu kaybeden adama köle olarak verirdim. Veyahut inşaat ustasının
kendisini, ölen çocuğun yaşı kadar sene köle yapardım. 

Böylece bir can daha kaybedilmemiş olurdu.

#### 2

Kitaplarınızı düzenlemeye ne kadar zaman ayırıyorsunuz? Ben hemen hiç zaman
ayırmıyorum. Önemli bir kısmı zaten bilgisayarın disklerinde, arayınca bulunacak
haldeler. *Ölü ağaç* kitaplarımı ise düzenlemiyorum. Gerekirse bulacak kadar
tanıdım kitaplığı, bunları düzenlemenin hayatım boyunca yaptığım en boş işlerden
biri olduğuna karar verdim.

Muhtemelen ileride de, şimdiki (sesli) kitap yedekleme sistemlerim hakkında
böyle düşüneceğim. En az iki kopyası olsun diye çalışıyorum bunların, biri
giderse biri kalsın, F- İngilizce öğrendiğinde dinlesin diye hayallerim var
ama onun ne kadar ilgisini çekecek ve ben (belki dinlemesi binlerce saat tutan)
bu kitapları nasıl dinleyeceğim, bilmiyorum. Günde kaç saatin var ki senin?




