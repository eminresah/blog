---
title: "Makine ve Hayat Tarzı"
date: 2019-08-20 18:50:43
dp: 14646
featured_image: "/images/header-121.jpg"
images: ["/images/header-121.jpg"]
published: true
tags: []
---



Hayat tarzları nasıl yarışır?

Ben *ideolojilerin* belirleyici olduğuna inanmam. İdeolojilerle meşgul olan
insanlar, dünyayı ideolojilerin yönettiğini düşünür, yazılımcıların dünyayı
yazılımın, finansçıların dünyayı finansın, askeri teknokratların dünyayı
silahların yönettiğine inanması gibi, ideologlar da dünyayı ideolojilerin
yönettiğine inanır.

Ben dünyada asıl yarışanın *hayat tarzları* olduğuna kanaat ederim. İdeolojiler,
düşünceler bunun maskesidir. Silahlar hayat tarzlarına serbestlik üretmek için
vardır, hayatın nasıl başlayacak, nerelerde ne yaparak geçecek ve nasıl bitecek?
Bunları belirleyen temelde hayat tarzıdır. Sabah kalkınca ne yapacaksın, evinden
çıkıp nereye gideceksin (veya evinden çıkacak mısın?) ve akşam nereye gidecek,
kiminle ne yapacaksın?

Dünyayı eline almış Kapitalizm, insanların geneline belli bir hayat tarzı
vazeder. Sabah kalkarsın, traş olur, makyaj yapar, giyinir işe gidersin, orada
*makine* için faydalı olduğuna inanılan ama çoğunlukla sadece canın sıkılıp da
kendini gereksiz hissetme diye uydurulmuş bulunan işleri yaparsın. Akşam
gelirsin, televizyon seyreder veya kitap okursun, medeni durumuna göre
değişiklik gösterebilen faaliyetler yaparsın ve gün biter.

İnsanların değerini bu rutinde ne kadar etkili oldukları belirler. Makinenin ne
kadar *değiştirilebilir* bir parçasısın? Ne kadar alternatifin var? Sen olmasan
makine yerine bir parçayı ne kadar zamanda bulur? Bulabilir mi?

Bu makinede herhangi bir *kutsal* yoktur, istediğini söyleyip, düşünme
özgürlüğüne sahipsin. Makinenin temel işleyişine müdahale etmediğin sürece bir
tehdit olarak görülmezsin. Makine zaten sağlam ve esnek, neredeyse *organik* bir
makinedir. Sen ona müdahale etsen de kendini tamir edebilir. Zaten o kadar
büyüktür ki, eğer tepelerde bir yerde değilsen, müdahalelerin sinek ısırığından
öteye geçmez.

Bu *organik* ve kendini düzelten sistemin temelinde de *yarış* vardır, makine
kendi parçaları arasında bir yarışma düzenler ve kendine en uygun parçayı
ödüllendirir. *En uygun* parça illa *en zeki* demek değildir, *en zengin* demek
değildir, *en becerikli* demek değildir, tek kriter *makinenin o pozisyon için
uygun bulmasıdır.* Bu nedenle insanlar birbirine bakıp, *bu adam o pozisyonda
olmayı haketmiyor* diyebilir ama makine için *hak* diye bir kavram yoktur,
*uygunluk* vardır ve bazen aptal olmak *daha uygun* olmaktır.

Bu durumda yaşayan tek *kültür* makinenin kültürü olabilir. Eski zamanlarda,
henüz bu kadar büyük bir makine yokken, makineler kabileler ve hanedanlar eliyle
şekil bulurken, insanların *farklı hayatlar* yaşaması daha mümkündü. Hepimizi
yeknesak ve *değiştirilebilir* parçalar yapmaya karar vermiş bir yarışmanın
içine düştük ve bizim için ağırlık yapan kültürlerimizi bırakmak ihtiyacı
duyuyoruz. İnsan olduğumuz için bu süreç tabii ki yavaş ilerliyor, nesilden
nesile daha iyi parçalar oluyoruz, makinenin dışına çıkmaya daha çok korkan ve
makinedeki *mertebesini* daha çok önemseyen parçalar. Yine de gidişatı görmek
mümkün.

