---
title: Virgül 12 Aralık
author: Emin Reşah
date: 2020-12-12 23:45:49+0300
expiryDate:  
dp: 15126
draft: false
featured_image: /images/header-30.jpg
---


İyilik ve kötülüğü ayıran birinci prensibin *belirsizliği azaltmak* veya *riski azaltmak*
olabileceğini
düşünüyorum. Devletin topluma, toplumun aileye, babanın çocuğuna, güçlünün güçsüze borcu budur. Daha
büyük ve güçlü olan, daha küçük ve zayıf olanın risklerini azaltmalıdır.

- Bireyden kendi risklerini azaltmasını beklemek fazla. İnsan kendi bulunduğu durumun risklerini
  değerlendirecek kapasitede değil. Bunu görecek ve karar verecek kapasitede olmadığı için
  *özgürlük* tartışması manasız kalıyor. İnsan tabii ki özgür olmak ister, ancak bu *bedelsiz* bir
  özgürlük değil ve insanları bırakınca *karınlarının tok olmasını* *özgür olmaya* tercih ederler. 

- Zaten riskleri hesaplayabilse de bireyin elinde bunları azaltma imkanı sınırlıdır. İnsanın *güç*
  sahibi olması ancak başka insanlar yoluyla mümkün. Bu durumda risklerin azaltılması başka
  insanların etkisiyle mümkün. 

- Risk nedir? Dünyanın alışılageldik şekilde devam etmemesidir. Bu risklerin kendisini yok edemeyiz,
  hastalık ve ölüm her zaman olacaktır. Bununla beraber etkilerini azaltmak mümkün olabilir. 

- O halde *iyilik* ve *kötülük* için eğer mutlak bir ölçü belirlemek gerekse, hayatı *stabil* ve
  *düzenli* yaşamaya elveren şekilde geliştirmek *iyilik* ve bu düzeni yok ederek bireylerin
  riskleri kendi başlarına karşılamasına sebep olmak kötülüktür. 

- Özgürlük ise insanlar için *hayatındaki risk artmadığı* ölçüde anlam sağlar. Kimisi için hayat
  riskten ibarettir ancak genelimiz özgürlüğümüzü risk alarak arttırmak istemeyiz. 

- *İyi insan* dediğimizden beklediğimiz bizim için *tahmin edilebilir* olmasıdır. Yeni durumlar
    ortaya çıktığında ne yapacağını bildiğimiz insanlara *iyi* diyebiliriz. Bu iyilik ise *iyilik
    yapmak* anlamındaki iyilikle gerçekte çelişen bir iyiliktir. Elindeki imkanları *yardım etmek*
    için saçıp savuran, sonra da kimseye yardım yapamayacak hale gelen birininki *iyilik* sayılmaz.

- *Tahmin edilebilirlik* üzerine bir ahlak felsefesi kurulabilir mi? *İyi insan* az da olsa devamlı
 iyilik yapabilen veya *hayır* dediği zaman *hayır*, *belki* dediği zaman belki, *evet* dediği
 zaman evet diyen insandır. Bunları birbiri yerine kullanmaya çalışan insan ahlaklı bir insan
 sayılmaz.  

- *İyi devlet* hayatımla ilgili konularda güvenebileceğim ve kurallarının hayatım boyunca
    değişmeyeceğini veya değişse de hayatımdaki riskleri azaltacak şekilde değişeceğini düşündüğüm
    devlettir. Bizim devletimiz böyle bir devlet değil, bugün yaptığını yarın yıkan, yarın yaptığına
    da bu sebeple güvenemeyeceğimiz bir devlet. 

- *İyi aile çocukları için hayatın risklerini azaltır.* Bunun anlamı nedir? Aileler içgüdüleriyle 
    çocuklarını tehlikelerden uzak tutmak isterler. Bununla beraber uzak tutmak istedikleri tehlike
    sadece *bildikleri tehlikedir.* Hayatı boyunca köyünden çıkmamış bir baba, şehre gidecek
    çocuğunun yaşayacağı tehlikeleri bilemez ve bunlardan onu koruyamaz. Modernleşme öncesinde
    aile için *tehlikeden korumak* çocuğuna bildiği hayatı empoze etmek ve devam etmesine teşvik
    etmekten geçiyordu. Modernleşme ise çocuklarımızın muhtemelen hiç bilmediğimiz hayatları
    yaşamasına yol açtı. Bu durumda çocuğu için riskleri azaltan iyi aile nasıl olabilir?

- İnsanlar arasındaki *iyi ilişkinin* de böyle bir kriterle ilgili olduğu söylenebilir. Birbirine
  karşı belirsizlikleri azaltabilen insanlar *iyi insanlardır.* Bu belirsizlik evlilikte kendini bir
  şekilde gösterirken, arkadaşlıkta başka şekilde gösterir ancak elimizdeki gücü ve imkanı başkaları
  için belirsizlikleri azaltmakta kullanabiliyorsak, iyi olduğumuzu söyleyebiliriz. 
