---
title: "Yevmiye 14030-22"
date: 2017-12-12 22:53:46
dp: 14030
featured_image: "/images/header-39.jpg"
images: ["/images/header-39.jpg"]
draft: true
tags: []
---

#### 1

Her gün bir miktar Yunanca çalışıyorum. Modern Yunanca. Rumca mı demeliyim?

Yunan adalarına gidip, ayağımda terlikle felsefe yapasım var. Yaşım kırka
gelirken, içimdeki kıvılcımları yeniden ateşe çevirebilir miyim? *Bitti* dediğim
pek çok konu için yeniden fırsat bulabileceğimi farketmek. Takıntılarından,
kontrol merakından ve *benim yavrım en iyisine layıktır* 'dan kurtulunca.

#### 2

Bir dile *alıcı gözüyle* nasıl bakarsınız? 

O dilden para kazanmak mı, yoksa, su alırken o dili kullanmak zorunda olmak mı? 

Önünüzde diyelim on seçenek var ve bir yıl, bir dil öğrenmeniz gerekiyor,
hangisine bakarsınız? Kriteriniz ne olur?

#### 3

Yazarak neyi düzeltebilirsiniz? Buradaki yazılar neyi düzeltiyor?

Beni düzeltiyor, belki. Benden başkasına bir faydası var mı? Sanmıyorum. 

Şahsen *lafın* modern dünyada hakettiğinden fazla değer bulduğu kanaatindeyim.
Boş laf.

Bir yandan da şu: Adam cafede otururken, bu yazıları gösterip, *bunlar ne işe
yarıyor ki?* dese... Bu doğru bir soru olur mu?

*Mutlak faydalı* diye bir şey yok, bazı işler, bazı hedeflere diğer işlerden
daha çok yarıyor. Gökyüzünü seyretmenin yazmaktan daha faydalı olduğu durumlar
var, yazmanın okumaktan daha faydalı olduğu durumlar da. Hedefine göre değişir.
Ne yapmak amacındasın?

*Hedefim dünyayı düzeltmek.* 



