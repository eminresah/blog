---
title: Murakabe 12824
date: 2015-12-03 23:52:29 +0200
dp: 12824 
---

Bugün erkencisin?

Geceyarısından yarım saat erken, evet. Çok erkenciyim.

Geceyarısından önce bitirmeye çalışacaksın herhalde, 1000 kelimeni?

Bence bitmez. Münbit bir konuda hızlı laflar üretmek lazım bunun için.
Zihnim yorgun, algoritma düşündüm bugün.

Okudukların da azaldı. Bir Scientology yazısını bitiremedin günlerdir.

Belki merak etmediğim içindir. Merak etmeye zorladığım için.

Bence gözlerin yandığı için. Daha çok su içmelisin. Belki artık kendine
Kindle alacak yaşa da geliyorsundur.

Parlak ekranları yasaklamak lazım evet. Mum ışığında Kindle'la okurum.
Çok Neoteknokratik olur.

/Neğoteknoğratik./

Gazete okumaya ve hatta annemin açık televizyonundan *Kürt meselesini
tartışan bir grup gazeteciyi* seyretmeye de çalıştım ama pek de
eseflenemediğim şekilde *ilgisizlik sarmış her bir yanımı.*

Ne algoritması düşünmektesin?

Bir *çizge arama* algoritması. Çizge ne biliyor musun?

*Graph* diyorlar değil mi İngilizcesine? Düğümler ve onları birleştiren
çizgiler. Türkçe terimlerini bilmiyorum ama matematiğin zarif
alanlarından biridir.

Evet. İşte o düğümler ve çizgilerde mürekkep yapıların arasındaki
benzerlikleri bulan bir algoritmayla uğraşıyorum.

Yok muymuş daha önce yapan?

Bu problemin genel çözümü bilgisayarla çözülmesi imkansız bir sınıf
probleme dahil. Ancak aradığım *genel çözüm* değil, hem çizgelerim ufak,
hem de farklı bazı kriterler var. Aradım taradım yokmuş daha önce yapan
veyahut rastlamadım. Bugünlerde bununla meşgulüm.

Çok fildişi kuledesin.

Matematikçilerin ömür boyu ne hissettiğini anlıyorum. Hayatları çok zor.
Çoğunun ne yaptığını anlayacak kimseleri yok veya varsa da en iyi
ihtimalle başka bir ülkede.

Hepsi mi böyle?

Hepsi değilse de, herhalde *matematikçi* diyeceğimiz insanlarınki
böyledir. Çok dar bir alanda çalıştıkları için, iki matematikçinin
birbirini anlaması da zor.

O zaman yaptıkları işe dair geri bildirim alamıyorlar.

Evet, bu. Birinin yaptığınız işi yorumlaması, beğenmesi veya
düzeltilecek taraflar bulması önemli bir nimet. Herkes bu nimetin
farkında değil ancak *yabancılaşma* çok önemli bir mutsuzluk sebebi.

Yabancılaşma derken?

Marxist anlamda. Mesela bir fabrikadaki işçi için, yaptığı işin tek geri
bildirimi ustabaşıdan geliyorsa bir yabancılaşma başlıyor. İnsanlara
*gösterebileceğiniz* bir eseriniz olması ve onların da bununla
ilgilenmesi mutluluk kaynağı.

Eskiden nasılmış?

Fabrikalardan önce hemen her şey el emeği olduğu için, bir insanın
diğerlerinin hayatına doğrudan etki etme şansı vardı. Bir demircinin
insanlara sunacağı bir rolü vardı. Artık hepimiz giderek
*değiştirilebilir* insanlara dönüşüyoruz. Aynılaşıyoruz. Bu da bizi
birbirimize yabancılaştırıyor.

Organizasyonlar birbirine benzer ve fazla arıza çıkarmayacak insanları
arıyor çünkü. İnsanlar da bunun bilincinde. Ne kadar *aynı* olursan, o
kadar kolay yaşıyorsun. O kadar çok arkadaşın oluyor, o kadar kolay iş
buluyorsun.

Evet. Ancak *yaratıcılık* diye de bir mesele var, fikir lazım,
organizasyonların müstakil beyni yok, insanları kullanıyor bunun için. O
insanların hep birbirinin aynı olması, tek çeşit hücreden oluşan bir
bedene benziyor, hepsinin yağ hücresi olduğunu düşün, ne sinir, ne kas,
ne başka cins doku.

/Hücre = insan/ analojileri yapmaya başladın bakıyorum.

Hah, hayır. O kadar kolay teslim olmayacağım bu kolaycılığa. Sadece bir
örnek verdim.

Analojin de yanlış zaten. İnsanlar *aynı* ama farklı roller
üstlenebiliyor. Aynı hücredeki gibi bir aynılık değil. Organizasyonlar
farklı rollere muhtaç ama bu insanların hayat beklentilerinin benzer
olmasını şart koşuyor. *Eyvallahı olsun* istiyor mesela. Eğip
bükülebilir olsun.

Hmm.

Ancak hepsi ortak şekilde yabancılaşıyor. Yabancılaşması da
organizasyonun işine geliyor. Çünkü birey ne kadar yalnız olursa, o
kadar kolay eğip bükmek mümkün oluyor.

Yalnızlığı pompalıyor mu diyorsun?

Gidiş o tarafa. Tek derdi başarı olan insanlar ortaya çıkarmaya
çalışmanın da sebebi bu. Bir insan ne kadar bencil olursa, o kadar rahat
kullanılır. Burada tuhaf bir çelişki var ama düşününce doğru.

Hmm. Evet. Bencil insan beklentileri düşük insandır. Kendini memnun
etmekten başka gayesi olmayan birinin *kodlarını* kolayca çözersiniz. Ne
istediğini anlamak kolaydır. Onu istediğiniz hale getirmek kolaydır.

Onun için bencil olmamızı istiyorlar. Kendimizi düşünelim ki daha kolay
elde yönetilebilelim. Hayatında kendinden daha kıymetli birisi olanla
çalışmak zor olmalı.

Scientology'nin *Dianetics* diye bir kitabı varmış, acaba ne diyor?

Bunu ben de merak ettim. Tahminim üzeri cilalanmış bir bencillik
propagandası olduğu. Bir yerlerden edinir bakarım yakında.

Bu bencilleşme meselesinde haklı olabilirsin ama insanları
yabancılaştıran bu organizasyonlar olmadan da hayat durur. Yeryüzü
sadece el emeğiyle geçinerek kadar tenha bir yer değil, malum.

İnsanları *yaşamak için* bu organizasyonlara muhtaç etmemek lazım.

Ama o zaman da bu organizasyonlar verimli çalışamaz. Sonunda dağılır.
Lübnan devletini düşün mesela. Neden bir devlet olmak yerine, *cemaatler
toplamı* havasındalar?

Sosyalistler buna *verimliliğin doğru bir hedef olmadığı* gibi bir
cevapla geliyor ama bu kadar kolaycı olmamak lazım. Neticede
*organizasyon* dediğimiz şey, insanların ihtiyaçlarını karşılamak için
ortaya çıkıyor. O ihtiyaçların verimli karşılanmaması durumunda, tüm
insanlar zarar görecek.

O zaman yabancılaşma da, insanların genelinin lehine oluyor. Yani bir
organizasyon ne kadar *gayrı-insanî* çalışırsa, o kadar iyi.

Böyle bir sorun var. Pek çok da değişken var. Çalışma saatlerini
kısıtlamak mesela, iyi midir, kötü müdür? İşsizliği azaltır ama bugün
üretimin en önemli maliyeti emek. Emeğin değerinin artması, üretimin de
pahalanmasına yol açar. Üretim pahalanınca herkes için pahalanır.

Bazen bunlara çözümün var gibi konuşuyorsun.

Bazen evet, olduğunu düşünüyorum, ancak bazı sorunlar beni tereddüde
düşürüyor. Normalde, diyelim insanların genelinin temel ihtiyaçları
karşılanıyorsa, üretimin pahalanması veya çalışma saatlerinin artıp
azalması önemini kaybeder. Bu tartışmalar Liberal Kapitalist
ekonomilerin tartışmaları. Kafamda daha başka tartışmalar dönüyor.
