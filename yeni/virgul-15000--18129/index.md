---
title: Virgül 15000 
author: Emin Reşah
date:  2020-08-11 18:51:44+0300
expiryDate:
dp: 15003
featured_image: /images/header-85.jpg
---


İnsanların özgür olduğunu nasıl bilirsin? Özgür olduklarını söylüyorlar, ellerini kaldırmak
istediklerinde kaldırıp, istemediklerinde kaldırmıyorlarmış. 

Peki bu söylediklerini *de* söylemeleri gerektiği için söylüyorlarsa. Bir robotu robot olmadığını
söylemeye programlarsan ve o bunu söylerse, artık onu robot sayamaz mıyız?

O halde insanların irade sahibi olup olmadığını, özgür olup olmadığını bilmek mümkün değil. Rasyonel
insanların zaten aklî ve hesap edilebilir davrandığını, *gayrırasyonellerin* de nasıl olduğunu
anlamadığımız bir takım duygu cereyanlarıyla hareket ettiğini kabul etsek? Bu durumda özgürlük
nerede?

İnsanların davranışlarını zihinlerindeki fiziksel süreçlerle, bir elektrik akımının şuradaki ve
buradaki nöronları uyarmasıyla izah edebiliyorsak, aynı zamanda onların özgür olduğunu söyleyebilir
miyiz?

Özgür olduklarını söylemeye programlı robotlar olduğunu düşünmek daha kolay geliyor. 

Bunun bir adım ötesi şu: İnsan kendinin de özgür olduğunu söylemeye programlı bir robot *olmadığını*
ispat edemez. Özgür olduğunu nasıl bilebilirsin? Böyle hissettiğin için mi özgürsün? Bak elimi
kaldırabiliyorum? Ama *programında* bunu yapmak ve bir yandan da söylemek vardı. *İstediğimi yaparım.*
Evet, yaparsın ama *istediğini istemekte* özgür müsün? Belki istediğini yapmıyorsun da, az sonra
yapacağını istiyorsun?

İnsanın kendi zihninin sınırları içinde kendi özgürlüğünü anlaması nasıl mümkün olabilir?
*Davranışlarım hesaplı görünmüyor, neredeyse deli gibi davranıyorum.* 

Üç kütle probleminde, birbirine gravitasyon uygulayan üç farklı kütlenin yörüngesi araştırılır.
Başlangıç durumlarından hesabını yaparsın ve bu üç kütlenin nasıl gezeceğini bulursun ama dışarıdan
bakan biri de *bunların pek hesaplı davranmadıklarını* söyleyecektir. 

Zihnimiz üç kütlenin birbiriyle etkileşiminden daha *tahmin edilebilir* bile olabilir.

*Ama bunun istisnaları var, bazen aklıma hiç öğrenmediğim şeyler geliyor.* İstisnaları tabii ki
olacaktır ancak bunlar *özgür* olduğunu göstermez, zihnindeki milyarlarca sürecin *arada sırada*
sana tahmin edilemez sonuçlar ürettiğini gösterir. 

*Özgür gibi hissediyorum.* 

Bütün delil bu zaten. Özgür gibi hissetmek. Zihnimizin süreçleri bize *özgür gibi* hissettiriyor.
Asıl soru *bu özgürlük hissinin sebebi nedir ve neden burada?* 

Özgürlüğün sebebi değil, özgürlük hissinin sebebi. 

