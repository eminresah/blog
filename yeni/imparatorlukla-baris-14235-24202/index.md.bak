---
title: "İmparatorlukla Barış"
date: 2018-07-05 23:37:29
dp: 14235
featured_image: "/images/header-23.jpg"
images: ["/images/header-23.jpg"]
published: true
tags: []
---



Naçizane uluslararası ilişkileri anlarken, Batı'nın bir imparatorluk olduğunu ve
*müttefiklerinin* de derece derece eyalet veya vassal devlet statüsünde
bulunduklarını düşünürüm. Bu açıktan kabul edilmiş, herkesin ikrar ettiği bir model
değil tabii, mesela Türkiye'nin *bağımsız* olduğunu düşünüyoruz, ancak zaman
zaman farkettiğimiz gibi aslında kimse o kadar da bağımsız değil.

Batı İmparatorluğunun vassal devletlerden bir *bağımsızlık* görüntüsü
çizmelerini bekliyor. Çünkü bunlar ulus devlet ve insanların *ulus* halinde
bulunmaları, kendi kuruluş mitleri etrafında birleşmiş bir millet olmaları, daha
*verimli* ve *mutlu* insanlar olmalarını sağlıyor. *Ulus miti* dünyevi bir din,
sınırları siyasi otorite ile belirlenmiş, bu otoritenin (klasik din ve adetler
de dahil olmak üzere) çeşitli unsurları kullanarak halkı yoğurduğu bir *seküler
din.*

İmparatorluk bu *seküler dinin* farklı uluslara tekabül eden, farklı mezhepleri
üzerinde durmuyor. Almanya'ya gittiğimizde, *ulus mitinin* içeriği değişiyor ama
kullanışlı tarafları aynı, Yunanistan'a gittiğimizde aynı, Türkiye'de de aynı.
Vatandaşları inanıp, arıza çıkarmadan yaşadığı sürece, *ulus mitinin* diyelim
*Türkler tarihten önce vardı, Kara ordusunu bilmemkaç yüzyıl önce kurdu* gibi
ifadelerin bir anlamı yok. Bunların muadilleri eminim diğer ulus devletlerde de
sürdürüyordur.

İmparatorluğun beklentisi vassal devletlerin sıralarını ve konumlarını kabul
ederek, bu sıralama ve konumu değiştirmeye çalışmadan, İmparatorluk lehine
politikalar gütmek ve sınırlarını genişletmeye çalışmak. Sınırlar sadece coğrafi
değil, daha çok *ekonomik* sınırlar. 

*Seçilmiş valilerden* beklentisi ise, görüntüde bağımsızlık hikayesini devam
ettirmekle beraber, İmparatorluk politikalarına destek vermeleri. Türkiye'nin
90'lı yıllarda yaşadığı sorun, valilerin beceriksiz olması ve İmparatorluğun
politikalarını uygulamaya devam ederken, kendi kredilerini tüketmeleriydi.
Erdoğan bunun üzerine seçildi ve başlarda, İmparatorluk onda hem halkına güven
veren, hem de İmparatorluk politikalarını benimseyen bir lider gördü. 

Ancak Erdoğan, muhtemelen İmparatorluğun ayrı bir ulus/vassal devlet olarak
hazırladığı Kürt politikasını uygulamayı reddettiği ve kendi çözüm sürecini
oluşturmaya çalıştığı için *iyi vali* statüsünden tenzil edildi. Artık
İmparatorluğun istemediği bir cins valiydi ancak yerli politikaları hayli
popüler olduğu ve siyasi gücü elinde tutmayı bildiği için indirmek mümkün
olmadı. İmparatorluk, çeşitli kadroları vasıtasıyla onu indirmeye çalıştıysa da,
beceremedi. 

Bu isyanın Cumhurbaşkanlığı sistemiyle beraber manasız biçimde sona ulaştığını
tahmin ediyordum. Bunun sebebi tabii ekonomik, çünkü İmparatorluk vassallarını
isyan etmemeleri karşılığında, adına *Kapitalizm* denen büyük bir ekonomik ağın
mensubu haline getiriyor. Türkiye de, bu ağın getirdiği imkanları başka şekilde
ikame etmesi mümkün olmadığı için, er veya geç, sisteme yeniden dahil olacak.
İmparatorluk da bunun farkında olduğu ve Türkiye bir pazar olarak da kıymetli
olduğu için, doğrudan hasım olmak yerine, tali yollardan mücadele etti.

Bu zamana kadar Erdoğan'a *açıktan* bir suikast yapmamış olmalarının izahı ise,
İmparatorluğun asıl derdinin Erdoğan değil, onun tahmin edilemez politika
değişiklikleri olmasında aramak lazım. *Tahmin edilebilirlik*, vassallardan asıl
beklenen vasıf ve Erdoğan'a yönelmiş bir şiddet eylemi, oluşturacağı siyasi kaos
sebebiyle Türkiye'yi Erdoğan dönemini bile aratacak hale getirebilir.
Erdoğan'dan sonra kimin geleceğini bilmiyorsanız, Erdoğan'ı yerinde tutmayı
tercih edersiniz, çünkü ne yapacağı tam belli olmasa da, ne yapmayacağı aşağı
yukarı belli.

Erdoğan, buradaki *sırrın* halefinin ortaya çıkmaması olduğunun sanırım farkında
olduğu için, geçen zaman içinde muhtemel bir halef kalmadı. Çeşitli isimler öne
sürülebilir ama bunların hiçbirinin belirgin bir şansı yok. 

Eğer bir halef ortaya çıkar ve İmparatorluk açısından daha muteber görülürse,
Erdoğan kısa süre içinde derdest edilecektir. Halihazırdaki siyasi
alternatifler, CHP ve sair partilerin, sağ partilere galip gelmesi çok zorlaştı.
Ayrıca, HDP hariç partilerin siyasetçileri Erdoğan'ın yıktığı düzenin
temsilcileri ve onların da pek becerikli olduğu söylenemez. O nedenle alternatif
yine AK Parti içinde ortaya çıkacaktır.

Erdoğan, İmparatorlukla bir noktada barış yapmak gerektiğini, ancak bu noktayı
ne kadar erteleyebilirse, o kadar elinin güçlü olacağını biliyor. Yine de 
gereğinden fazla uzamış bir *isyanın* Türkiye'nin aleyhine olacağının da
farkında ve içinde bulunduğumuz dönem, muhtemelen hiç de tahmin etmediğimiz
şekilde bazı *barış* hamlelerine sahne olacak. 

