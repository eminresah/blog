---
title: "Virgül 24 Temmuz #2"
date: 2019-07-24 18:40:43
expiryDate: 2020-07-23 18:40:43
dp: 14619
featured_image: "/images/header-139.jpg"
images: ["/images/header-139.jpg"]
published: true
tags: []
---



Kadın konusu çok münbit konu. Ne yazarsan yaz gidiyor, alıcısı var, çok iyiler,
çok güzeller, onlarsız hayat ne mümkün... diye gitse de, kötüler ve varlıkları
kötü, dışı güzelse de içi çirkin, dünyanın en büyük imtihanı onlar... desen de
alıcısı var.

*Gerçek?* diyecekler. *Gerçek bu ikisinin ortası* mı, yoksa aslında gerçek yok
mu, yani, belirli bir kadın tabiatından bahsedemez miyiz? Kanaatim ikinci
tarafta, *kadınlar şöyledir* cümlelerini laf olsun diye kurmaya devam ediyorum
ama ne kadının, ne erkeği sabit ve belli bir karakterle tanımlanabileceğine
inanmıyorum. Stereotipler espri için iyi olabilir ama çok *yavşak* erkek ve
*delikanlı* kadın gördükten sonra, cinsiyet karakterlerinin yalınkat tanımı
olduğuna inanmıyorum.

*Kırmızı Hapçı* erkekler var, kadınlarla ilgili *Red Pill* dedikleri bir takım
*doğrulardan* bahseden . Sürpriz değil, *kadınlar kendilerinden maddi ve sosyal
statüsü yüksek erkekleri arar* veya *kadın güçlü erkek ister* diye ifade
ediyorlar. Bu *gücün* tezahürü olarak fiziksel manada karın kasları belli, maddi
açıdan güçlü ve bunu göstermekten çekinmeyen, ağzı laf yapan, *kültürlü*
erkekler arıyorlarmış. Neticede kadınların eş seçerken *erkekler gibi*
olmadığını biliyoruz. Bunların söyledikleri kadını *nesneleştirdiği* için çok
güzel gelmiyor, birinin eline bir reçete verip, *şöyle şöyle yaparsan, kadınları
elde edersin* demek, kadınların iradeli özne olduğunu inkar ediyor ama gördüğüm
kadarıyla, zaten bu adamların bahsettiği kadınların özne olmak gibi hedefleri
yok.

Bunların *kadınların çoğunluğu için* doğru söylediklerine inanıyorum ama bir
yandan da *kadın* denenin bu kadar yeknesak, bir örnek olduğunu kabul edince,
erkeğin ortalamadan ötesine geçemeyeceğini de düşünüyorum. Eğer balık avlamaya
gidiyorsan, balıkların en kalabalık olduğu yere gidersin. Herkes oraya gittiği
için orada rekabet daha çoktur. Ancak *balığın bol olması* aradığın balığın
orada olduğu anlamına gelmez, sen çipura arıyorken, gittiğin yerde herkes lüfer
peşindeyse, başarılı olsan da seni mutlu etmeyecektir, bir de yarıştığınla, emek
harcadığınla kalırsın.

O halde *erkekler* ve *kadınlar* konusunda, her ne kadar biliyormuş gibi veya
*erkekler* lehine düşünüyormuş gibi yapsam da, konu o kadar basit değil:
Erkeklerin eski erkekler olması için dünyanın eski dünya olması lazım,
kadınların da eski kadınlar olması da ancak o şekilde mümkün. *Kapitalist
makine* kadınları da iş hayatına dahil etti, etmek zorunda mıydı da etti, yoksa
bu bir tercih miydi, tartışılır, kadınlar da erkeklerin avlayıp getirdiği geyiği
pişirme rolündense, *makinede* bir rol sahibi olup, kendi imkanlarını yaratmayı
tercih etti. Endüstri devriminden beri erkekler düşünülerek kurulmuş bir
dünyada, tüm kültürü erkekler tarafından oluşturulmuş bir iş hayatında varolmaya
çalışan kadın da mecburen erkek gibi davranmaya çalışıyor. Belki doğal, mecburi
diyeceğiz, belki de farklılaştırabileceğimiz yerler vardır, bu da ayrı bir konu.

Yine de kadınların artık *eskiye* dönmesini beklemek, *siz evde oturun, erkekler
çalışıp size bakacak* fikrini savunmak zor. Bunda tabii *erkek milletinin* o
kadar da güvenilir ve iyi bir *bakıcı* olmaması da etken, kadınların da dünyayı
tanımak için erkek sırtına çıkmak istemeyişi başka etken. *Özgürlük* de kolay
bırakılan bir kavram değil, kadınların genelinin yüz yıl önceye kadar daha az
çalıştığını sanmıyorum ama daha çok çalışsalar ve hayatları daha yalnız da olsa,
bu hayatı tercih ediyorlar.

O halde aslında beklentilerin, ilişki biçimlerinin değişmesi lazım. Benim
erkekler adına derdim, kadınların canı isteyince 11. yüzyıl, canı isteyince 21.
yüzyılda gibi davranmaya çalışması. Kadın *eşitlik* istiyorsa, bunu tam
manasıyla istesin, yalnız yaşamanın sorumluluğu da buna dahil olsun ve *evlilik*
bir hedef olmaktan çıksın. Kanunlar boşanmada kadınları *anneliğe*
zorlayamazken, erkeklere nafaka yoluyla *ömür boyu babalık* mecburiyeti
getiriyor, bu da kalksın, çocukların çoğu durumda anneyle beraber kalmaları
kuralı da kalksın, annelerin kendilerini evin sahibi ve *yarı ilah* görmesi de
kalksın. Çiftler kendi evinde otursun, arada bir birbirlerine misafirliğe
gitsinler.

Kadınları korumak adına onlara suistimal imkanı olan *ayrıcalıklar* sağlanıyor.
Modern *mesele* benim için bu, erkeklerin dünyasında konfor, güvenlik, *ebedi
nafaka* yoktur, kavga vardır, yarış vardır, mücadele vardır, birbirimize bol bol
kazık atarız, sonra döner yeniden kazık atmaya çalışırız. Erkekler ufak tefek
şeyler için birbirini öldürür, on lira kazanmak için yüz lira harcar, ve aynı
yanlışları tekrar tekrar yapar. Erkekler kadınları öldürdüğünden dokuz kat fazla
diğer erkekleri öldürür. Kadınların erkek dünyasının *özgürlük* gibi
nimetlerinden yararlanmaya çalışıp, dünyanın belirsizliğinden gelen külfetlerine
*ben kadınım* diyerek yan çizmesi asıl yanlış bulduğum. Maddi, manevi özgürlüğe
gelince *erkek*, o özgürlüğün getirdiği kendinden sorumlu olmaya gelince *kadın*
olmaya çalışmayı tuhaf buluyorum, sonra bana *kadın düşmanı* diyorlar.

Kadınlara *nasıl bir hayat istiyorsunuz, ne kadar özgürlük, ne kadar
sorumluluk?* diyen yok, herkes gözünü özgürlükler tarafına dikmiş, *bir erkek
birinin anasına söverse dayak yer, kadın da küfredebildiğine göre dayak yemesi
sadece adli bir meseledir, kadınlık meselesi değildir* derseniz, *aaaa, kadın
düşmanlığı* oluyor.

