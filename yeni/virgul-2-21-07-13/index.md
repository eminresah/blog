---
title: Virgül 13 Temmuz - 2
author: Emin Reşah
date: 2021-07-13 22:34:48 +0300
draft: false
featured_image: /images/header-150.jpg
tags:
    - stalk
categories:
    - Virgül
---

*Neden stalk ediyorsun?* diye sordu. Bunu *artık ondan başka kimseyi stalk
etmiyorum* diye *övünürken* sordu. İlginç bir soru. *Onu neden stalk ediyorum?*

*El boşluğundan* herhalde. İnsan her gün konuştuğu birinin yokluğuna hemen
alışamıyor, kolu kesildiğinde bir süre daha orada bir kol varmış gibi
hissediyormuş. Stalk ederek bu şoku hafifletmeye, *o hala orada* demeye
çalışıyoruz. 

*Oradaysa bir umut var* mı? Umut olsun diye değil, asıl eksik olan *umut* değil
zaten. Bunun için de stalk eden vardır ama bendeki öyle değil. 

Biraz *schadenfraude* var mı diye sordum kendime sonra. *Bensiz ne kadar kötü
olduğunu görmek istiyor muyum?* Sanırım bunu değil de, çizgi bir defa
çatallandığında hayatını *ben yokken* nasıl yaşadığına dair bir merak
duyuyorum. Kötü veya iyi olup olmadığından çok, *hikayenin* sonrasına dair bir
merak. İnsan dizi seyrederken bile sonraki bölümü merak ediyor, burada bir
hayatın sonrasını merak ediyoruz. 

Sonra *stalk etmediklerimi neden etmiyorum?* diye de sordum kendime.
Meraksızlıktan. Sıkıldığım için. Hikayelerinden sıkıldığım insanlara zihnimde
yer vermekten hazzetmiyorum. Bunu *insanlardan korunmanın* nihai noktası
gördüğüm için. Dalgalanmış ve durulmuşum, konu hitama ermiş ve suyu hala
dalgalandırmanın alemi yok. Zihnim ne kadar dalgasız olursa, dibini o kadar iyi
görebiliyorum. 

Bildiklerim bana yük. Suya bir taş attığında, dalgaları durdurmak mümkün değil,
oradan oraya çarpıyorlar ve yeni taşlar atıyoruz hep, dalgaları beslemek için.
*Merak etmemek* mümkün mü bilmiyorum, *pembe fili düşünmemek* gibi. *Merak
etme* dediğinde merakın artıyor ama bir defa o dalgalar bittiyse, merak
etmediğimi gördüysem neden dalga oluşturayım?

Buradan da aslında *stalk* etmenin insanın kendine verdiği bir zahmet olduğu
kanaatine ulaştım. Bundan *kendi elimi tutarak* kurtulmam zor ama zamanın geçip
suyu sakinleştirmesini bekleyelim ve dalgalar şekillerini takip etmezken sönsün
gitsin. 
