---
title: "Yevmiye 13001"
date: 2015-03-26 22:27:50 +0200
dp: 13001
tags: []
---

Nir Eyal isimli bir *yazılım geliştirme danışmanının* *Hooked* isimli
bir kitabına bakıyorum. Kitap *alışkanlık üreten ürünler*, bilhassa
yazılım ürünleri üretmekle ilgili. Sosyal medya ürünleri gibi
dalgalar.

Bunların insanlardaki (mutluluk hormonu) serotonin akışıyla ilgili
değişiklikler yaptığı biliniyor. Bir nev'i insanları *bağımlı* hale
getiriyorsunuz. Ufak ufak tabii. Oyunlar da böyle. *Layk* aldıkça
serotonin salgılıyor insan. *Layklara* bağımlı kılıyor. 

İlkelerden biri insanların *yatırım* yapması. Ufak da olsa kendinden
bir şey katacak. Sosyal medyanın televizyona nazaran daha bağımlılık
üretmesi bundan sanırım. Televizyon programlarıyla bir noktadan öte
bağ kuramıyorsunuz, *bilmemkaçyüz kanalda bilmemkaçyüz saçmalık*
hissi. Bunun yanında sosyal medya *size ait.* Fikirlerinizi dinleyen
var, aksiseda (feedback) var. 

2011 senesinde kullanmayı bıraktığımda Facebook primitif bir
*ilgilendiğin arkadaşlar algoritması* kullanıyordu. İletişim içinde
olduğun, sayfalarına baktığın insanların yazdıklarını *taymlayna*
getiriyordu. Sonradan okuduklarım, Facebook algoritmalarının mesela
kişinin sevgilisinden ne zaman ayrılacağını tahmin etme konusunda da
hayli iyi olduğunu söyledi. İnsanlar sosyal medyada ürettikleri
verinin, kan değerleri cinsinden bir veri olduğunu ve korunması
gerekebileceğini de bir gün farkeder.

Belki de farketmez. Belki teknoloji ondan kurtulmamız imkansız hale
gelinceye kadar hayatımızı iyileştirmeye çalışıyor. Belki uzaylılar
300 sene önce geldi ve bizi teknolojiyle tanıştırarak ama sadece
zararsız ve uyutucu cinsiyle tanıştırarak ehlileştiriyor. Belki
teknoloji müstakilen var olan, olmaya çalışan bir varlık ve
nihayetinde bizden kurtulmak için bizi alışkanlıklarımıza,
hormonlarımıza hapsetmeye kararlı.

Bir gün belki de teknolojiyle işbirliği yapanlar *insanlık suçu*
işlemiş kabul edilecek. Kim tarafından? Bu sorunun cevabı yok. Çünkü
bizi yargılayacak insanların bizden ileri olması gerek, yok eğer tüm
medeniyet yok olursa, kalan insanlar yine teknoloji geliştirmeye
başlayacaklar.

Önemli bir sorun gibi durmuyor olabilir. Neticede şahsen bu kadar
rahat yaşıyor oluşumu, dışarıdaki keskin soğuktan haberim olmadan bir
bilgisayara ışıktan mamül kelimeler çiziktiriyor olmamı teknolojiye
borçluyum. Daha fazlası ne kadar kötü olabilir ki?

*Kötülük* eğer mevcutsa, herhalde insanlığın bildiğimiz manasıyla
devam edemeyecek olmasında. *İnsan mukaddestir* diye az da olsa bir
fikrimiz varsa, teknolojinin kötülüğü bununla alakalı.

İnsan umurumuzda değilse, onun hangi elektronik canlı formuna yol
açıp, hayat sahnesinden silindiği de umurumuzda olmaz. İnsan canlısını
savunmak da zor gerçi, belki yok olması *herkes için* daha iyidir.

Yine de işte insan *akrabasını* seviyor. İnsanla ilgili *sırların*,
mesela genlerinin *neden* büyük kısmının kimseye faydası veya zararı
olmayan çiziktirmelerle dolu olduğunu insandan başka cihazların
bulacak olmasına üzülüyor. 1000 sayfalık bir kitap alıyorsun,
hikaye 100. sayfada bitiyor ve geri kalanı anlamadığın bir dilde
yazılmış. Merak etmez misin?


