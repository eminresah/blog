---
title: "Yevmiye 13280"
date: 2015-11-28 15:49:46 +0200
dp: 13280
draft: true
tags: []
---

Memlekette ahlaklı kadın sayısının ahlaklı erkekten fazla olduğunu söylediğimde
beğenirler. Kadınların genel olarak ahlakının erkeklerden daha iyi
olduğuna. Belki fazla tanımadığımdan, belki de doğrudur.

Ancak bunun neticesi memleketin *iyi erkek* populasyonunun az olduğunu, onlara
iyi davranmak gerektiğini söylediğimde bozulurlar. Artık hangi tarafından
alırsanız.

-----

İnsanın ahlaki duruş geliştirmesi için gerekli cihazlardan hangilerine sahibiz?
Sonuçları bilmiyoruz. Başkalarının söz ve davranışlarını, kendi hislerimize
çaprazlayarak, bunları etrafımıza yansıtarak tanıdığımıza inanmaktan başka araç
yok. Dünyadan ibaret bir düşüncenin peşinde ilmek ilmek elenmeye tabi
tutulduğunda, ahlakî kaygıların hemen hemen anlamsız olduğunu
görüyoruz. Hiçbirinin dünyadan ibaret bir hayat için manası yok. O sebeple,
*ahlak varsa, diyor, Tanrı olmalıdır.*

Lakin bu düşünce insan ahlakının hayvanî bir takım kaynaklardan beslenmediğini
kabul edersek geçerli. Eğer insan ahlakının aslında güzel kıyafetlere bürünmüş
hayvan ahlakı, sürü ahlakı olduğunu gösterirse, bütün bu düşünce çöker.

Çöker dediğimiz şu, yani hayvanların da bir ahlakı vardır, onlar da belli
kurallara mecbur olmadıkları halde uyarlar, bununla *iyi* olurlar ve uymazlarsa
*kötü* olurlar. Bunu işaret edebileceğimiz bir yer bulursak, *ahlak sadece
insana mahsustur* diyemeyiz.

Lakin bir yandan da, aradığımız ahlakın *insan ahlakına* benzemesi meselesi
var. İnsanın ahlakının farklı bir tarafı var, bu ahlakın *ezelden beri* olduğunu
gösterme ihtiyacı, bu ahlakı kainatın merkezine yerleştirme ihtiyacı, bu ahlakı
tanıtma ihtiyacı. Bu ahlakın hakikat olduğunu ve ahlakî doğruların başka türlü
olamayacağına dair güven ihtiyacı.

Birbirimize ahlak empoze etmeye çalışıyoruz. Modern kabilelerimiz aslında *ahlak
kabileleri.* İnsan ahlakına uygun insanlarla beraber olmak istiyor, onların
çevresinde bulunmaktan hoşlanıyor ve diğerlerinden kaçıyor.

Bir *genel ahlak* tesis edip, insanların *hususi ahlaklarıyla uğraşmayı
bırakmak* iddiası ne zaman başladı bilmiyorum. Modernlikle herhalde. Önceden
böyle bir ayrım yoktu. Hususi ahlak ve genel ahlak birdi. Bunların arasında bir
ayrım düşünmek mümkün değildi. çünkü ahlak dediğimiz şeyin tarifi tüm hayatı
ilgilendiriyordu.

Şimdi insanların bize doğrudan bir zararı olmadığı süece, nasıl yaşadıklarıyla
ilgilenmiyoruz. İlgilenmek de istemiyoruz zaten. Çok fazla fikir, çok fazla laf
var ve insanın her yediği haltı açıklayacak kadar lafı mevcut. Şimdiye kadar
işlediği suçu bir şekilde açıklayamayan kimseyi görmedim. 

Bu ikisi arasında meydana gelen tefrik, ahlakın tek içeriğinin toplumun beğnmesi
veya beğenmemesinden ibaret kalmasına yol açıyor. İnsanların tek sorumlu
oldukları merci toplumun geneli oluyor, bu tolumun geneli de insanların ancak
temel ihtiyaçlarıyla meşgul.

Bu sebeple ahlak önemsizleşiyor. Dürüst göründükten sonra dürüst olmanın önemli
bir faydası kalmıyor. Başarılı görünmek, bu başarının içine ne girdiğini çoğu
insan bilmediği için, diğer tüm ahlakî doğrulardan daha önemli hale
geliyor. 

Toplumun bu maddiyatçı değerlerine muhalif olup, hayatımın dairesi aha şuradan
şurayadır dediğinde çocuklarının, torunlarının o daire içinde yetişmesi imkanı
yok. Kendini ahlaklı sanarak yaşayıp gidersin ama çocukların o dairenin dışına
çıkmak istediğinde, ya dünyayla anlaşmak, ya onları dünyaya terketmek zorunda
kalacaksın.




