---
title: Virgül 23 Şubat
author: Emin Reşah
date: 2021-02-23 23:10:49
expiryDate: 
dp: 
draft: false
featured_image: /img/header-66.jpg

---
title: Virgül 23 Şubat 
author: Emin Reşah
date:  2021-02-23 23:08:58+0300
expiryDate:
dp: 
featured_image: /images/header-51.jpg
---

Bugün Cumhurbaşkanlığının teknolojiyle ilgili kurumlarından birinden yine anket
geldi. Sanırım zamanında Tübitak projesi yürütücüsü olmanın getirdiği bir
ayrıcaklıkla arada --bazen haftada bir-- böyle anketler alıyorum. *Türkiye'de
teknoloji nasıl gelişir?* 

İlk bir iki tanesini özenle doldurdum ama baktım sonu gelmiyor, bıraktım. Bugün
yine görünce aklıma geldi. *Türkiye'de teknoloji nasıl gelişir?* 

Hiçbir fikrim yok ama anket doldurarak gelişmeyeceğini biliyorum. 

Devletimiz bu konularda ülkenin ufkunu açmak isteyen insanların fikirlerini
alıyor, bu güzel. Onların değerlendirildiğinden de eminim. Benim böyle
fikirlerim yok. *Falanca teknolojide Türkiye'nin atağa kalkması için ne  yapmak
lazım?* minvalindeki soruları cevaplayamam, çünkü hem sektör bilgim yetersiz,
hem de ülkem hakkında patolojik bir umutsuzluğum var. 

Bununla beraber bugün *benim için asıl yardımın* devletin vergiden veya sair
tahsilattan feragat etmesiyle olacağını düşündüm. Devletimiz *aktif* yardım
yapmayı seviyor, Tübitak ve sair kurumlar yoluyla piyasayı canlandırmayı tercih
ediyor. Önayak oluyor. *Proje yazın, destek verelim* diyor. 

Bununla beraber hatırladığım kadarıyla Tübitak projesi yaparken (danışmanla
çalıştığımız halde) hoca ağırlamak, form doldurmak ve (en önemlisi) finansman
düşünmekten, yapacağımız işin kendisine odaklanmak üçüncü dördüncü planlda
kalıyordu. Muhtemelen ufak bir şirket olduğumuz için böyledir, daha büyük
şirketlerin benim gibi her işi yapmaya çalışan elemanları değil de, her işe
ayrı elemanları vardır. Ama o şirketlerin de bu teşviklere ne kadar ihtiyacı
var, tartışılır. 

Ben devletten *pozitif destek* değil *negatif köstek* beklerdim. Pozitif
desteği dağıtmak daha eğlenceli olabilir, proje çağrısı yapmak, başvuruları
toplamak, hocaları atamak, değerlendirmeleri okumak, bütçeleri kontrol etmek ve
sair işlerin hepsinin bürokrasi için *hayli vakit doldurucu* işler olduğunu
tahmin ediyorum. Bir nevi de ekmek kapısı tabii, bürokrasinin aklına ilk gelen
şeyin mensuplarını *eğlemek* olması şaşırtıcı değil. Neticede bir bütçenin
dağıtılmasından sorumlu olmak, velev ki bu sorumluluk sınırlı olsun, insanlara
haz veren, kendilerini iyi hissettiren, hayatlarına anlam kazandıran bir şey. 

Ancak teknoloji böyle *idari önlemlerle* gelişmiyor. Daha doğrusu *teknoloji
geliştirmek* diye bir hedefi *bürokrasiye* boğunca, teknolojiden çok
doldurulmuş form elde ediyorsunuz. Teknolojinin asıl gayesi olması gereken
*efektif çözüm bulmak* yerine, (okuldaki gibi) yapay bir takım hedefler
geliştiriyorsunuz. Çıkan çözümlerin ne kadar efektif olduğunun
değerlendirmesini bürokratlar ve akademisyenler yapıyor. *Pozitif destek*
verecekseniz de bunun başka yolu yok, *devlet para dağıtıyormuş* diye haber
salınca herkese para veremeyeceğinize göre bunu bir kurala, bürokrasiye
oturtmak zorundasınız. Yine de neticede bir teknoloji gelişmiş olmuyor. 

Teknolojiyi asıl geliştirecek şey *satılabilir ürün.* Sokaktaki insanın
hayatını değiştirmeyen veya ceplerinden çıkarıp para vermeyecekleri, az sayıda
da olsa insanların hayat kalitesini artırmayacak *teknolojinin* manası yok.
Çinlilerin barutu havai fişek için, Güney Amerika yerlilerinin tekerleği sadece
oyuncaklar için kullanması gibi bir durum. O sebeple teknolojinin asıl hakemi
*piyasa.* Piyasayı tatmin etmek de bazen kolay, bazen zor, ancak *teknoloji*
nihai olarak piyasanın verimliliğini artıyorsa anlamlı. *Çok güzel ürünler
bulduk ama ticari olarak değeri sıfır* diye bir ifadenin hemen hiç anlamı yok. 

O sebeple *teknoloji geliştirmeye niyetlenenler neden bundan kaçınıyor?* diye
bakmak daha uygun olur. Bunun sebebini de hepimiz biliyoruz. Vergi ve sigorta.
Teknoloji şirketlerinin en büyük *gideri* personel ve bundan başka de majör bir
gider kalemi yok. Bazı alanlarda malzeme de kritik olabilir ama *arge için
gerekli cihaz ve yazılımın üretilmesi* de bir arge konusu olduğuna göre en
temeldeki derdimiz vergi ve sigorta. 2021 itibariyle bir asgari ücretlinin
yıllık maliyeti 50.000₺ civarında. Bunun 30.000₺ civarı personelin cebine
gidiyor, kalanı da devlete. Arge yapacak birine asgari ücret veremeyeceğinize
göre, maaşlar arttıkça oranın artmasından olumsuz yönde etkilenen yine şirket
oluyor. Yüksek dilimlerde sigorta + vergi toplamı net maaştan fazla, personele
40, devlete 60 veriyorsunuz. 

Bunun bir de Kurumlar Vergisi tarafı var. Hasbelkader başarılı bir ürün
yaparsan, devletimiz ettiğin karın beşte birini vergi olarak alıyor. *Çok
çalıştım, ben kazandığım parayı tatile gitmek için kullanayım* diyorsan, bir
%25 daha ödüyorsun. (Oranlar tam doğru olmayabilir ama yaklaşık olarak böyle
işliyor.) Oradan bir vergi, buradan bir vergi, takriben yarı yarıya devlete
vermiş oluyorsunuz. Devletimiz aldığınız riskin *ödülü* olarak karın yarısına
el koyuyor. 

Bunun *hakkaniyetli* olduğu, *modern ülkelerin tamamında böyle olduğu*
söylenebilir. Gelişmiş ülkelerin çoğunda vergi oranları bizimkiyle yakın, bir
iki puan oynar en fazla. Ancak *gelişmiş ülkelerin* gelişmiş olmak gibi, zaten
o teknolojinin geliştirileceği ortam olmak gibi bir *artıları* var. *Canım,
orada veriyorlar, burada da versinler* deyince, benim naçizane tepkim gidip
işimi orada kurmak oluyor. *Orada da aynı vergiyi vereceğim, burada da aynı,
bari gidip oradaki çevre/network etkisinden faydalanayım.* Gelişmiş ülkelerin
çoğunda *ben şöyle şöyle bir iş yapacağım* derseniz size destek verecek sermaye
de bulursunuz, pazar da, o sebeple teknolojiyi *orada* geliştirmek burada
*proje destek formu* doldurmaktan daha kolay.

Türkiye'de de Teknoparklar yoluyla verilen vergi indirimleri var, ancak onlarda
da bu *form* işi devam ediyor. Vergi indirimleri *çok cazip* olduğu için,
suistimal edilmesin diye kapıya adam dikip, içeridekileri de altı ayda bir
kontrol etmek gerekiyor. Kiralar yüksek ve *başabaş* noktası için belli sayıda
personel çalıştırmanız, bunların da her gün gelip gitmesini kontrol etmeniz
gerekiyor. Pandemi sürecinde nasıl yapıyorlar bilmiyorum ama usuller genelde
böyle. Devletimiz kapıya birini dikmeden çorba dağıtmıyor. 

Bu usulün kendisi teknolojinin gelişmesine engel. *Canım, onlar da keyifli
işler yapıyor, kar ediyorlarsa vergisini versinler* diyorsanız, keyifsiz ama
daha garantili, merdivenaltı ve kayıtdışı piyasayı gelişmiş, gider ve stok
kalemleri daha fazla olduğu için vergi kaçırması daha kolay sektörleri
desteklemiş oluyorsunuz. Ben bir daha Tübitak projesi yapacağıma, herhangi bir
*normal işletmeyi* idare etmeyi yeğlerim. Bunun muhtemelen bu maceraya atılmış
pek çoklarınca da paylaşılan bir his olduğunu düşünüyorum. 

Bugün dünyada bütün şirketlerin aradığı *az vergi verilen* yerlerden biri
olursanız, teknolojiyi getirip burada geliştirecek birilerini de
bulabilirsiniz. Teknooji de hemen her şey gibi *gelenek* işidir. Türkiye'nin
bunu sıfırdan yetiştirme imkanı az, biz kendi kendimize ancak yurtdışında
üretilmiş teknolojinin bayiiliğini yapabiliyoruz. Teknoloji şirketleri Dubai
veya İrlanda'yı havasının güzelliği yüzünden tercih etmiyor, vergiler az olduğu
için tercih ediyor. Teknoloji geliştirmek için çalışacaklar da oraya gidiyor.
Biz de burada proje formu dolduruyoruz. 

Basit vergi teşvikleri koymak kolay ve şimdikinden çok daha etkili. *Türkiye'de
patenti alınmış bir ürünün satışından gelir/kurumlar vergisi almayacağım*
diyebilirsiniz. *Bunların yurtdışına satışına teşvik vereceğim, gümrük
vergilerini karşılayacağım* diyebilirsiniz. *Yeni ürün geliştiren ve bunu
piyasaya süren personelden iki yıl süreyle gelir vergisi almayacağım*
diyebilirsiniz. *Şu şu ürünlerin Türkiye'de üretilmesinden vergi almayacağım*
diyebilirsiniz. Bunlar ortalığı proje çağrısıyla doldurmaktan çok daha etkili
yöntemler. Bir ürünün satılabilir olmasını kriter hale getirince, nihai ürün
işe yaramazsa *proje parasıyla geçinmek* mümkün olmaz. Bu da ülkede dünyayla
rekabet edebilen, dünyaya bir şeyler satabilen bir teknoloji sektörünün
oluşmasına yol açar. 

Gölge etmese yeter yani devletimiz. Sağolsun, varolsun. 
---