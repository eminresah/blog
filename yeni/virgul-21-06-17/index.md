---
title: Virgül 17 Haziran 
author: Emin Reşah
date:  2021-06-17 06:12:35+0300
dp: 15312
featured_image: /images/header-112.jpg
tags: 
    - kovid
    - pandemi
    - ideoloji
    - fikir
    - aşı karşıtlığı
---


Hava kapalı. Başımın sağ tarafında, saç diplerinde bir ağrı var. Aşıdan mı diye
düşünüyorum. *İçinde ne olduğumu bilmediğim sıvı* saç tellerimi mi acıttı?
Sonra *bunu neden düşünüyorum?* diye düşünüyorum. Tüm sorulara sorulabilecek
bir soru: Bunu neden düşünüyorum?

Pandemiden önce hemen her yıl grip aşısı yaptırırdım. Bu aşı ondan daha hafif
geldi. Erken uyudum ama Ortaköy'e kadar yürüyüp, günü 19bin adımla tamamladığım
içindir. Hafif bir kırgınlık hissedecek gibi oldum ama bunun önemli kısmının
*bir şeyler hissetsem mi* diye kendimi *zorlamaktan* olduğunu düşünüyorum. 

Saç diplerimin acısı da muhtemelen zaten vardı. 

Bunu neden düşünüyorum? Çünkü *savaştan beter* bir pandeminin nihai noktası bu
kadar ufak olmamalı. Hemşireye sanırım iki defa sordum, *başka yapılacak bir
şey var mı?* Hayır, yok. 30 saniye aşı olacağız diye miydi bütün hepsi?
Öyleymiş. *Ölürsem kabrime gelme istemem* tarzı şeyler yazan fotokopi bir
kağıttan başka bir şey? Yokmuş. 

*İşin içinde bir bit yeniği var* hissi de bundan kaynaklanıyor. Benim gibi
hasta olmamış, test bile yaptırmasına gerek kalmamış insanların hastalığın
varlığına ve bu kadar basit bir prosedürle *korunacaklarına* inanmaları zor.
*Bu işin arkasında başka bir şey var* diye düşünmek zorundalar, medyanın,
Internet'in, devletlerin gerçeklik inşasında *doğrudan tecrübe* kısmı eksik
çünkü. İnsan *tehlikenin boyutu* ve *tedbirin boyutu* arasında oran bekliyor.
Modern hayatın sunamadığı bu. Hayatımızı saran tehlikelerden çok sıradan, basit
önlemlerle korunabiliyoruz. Maske takıp, elimizi yıkamamızı ve bununla
*ölümcül* bir hastalıktan korunduğumuzu söylüyorlar. *Bu kadar basit olamaz*
hissi o yüzden var. 

Modern hayatın sıkıcılığı bundan. Hemen hiçbir risk almadan yaşamak için yollar
inşa ediyoruz. İnsan riskten kaçar, tehlike tehlikeli bir şeydir ve *modern
hayat* dediğimizin temelindeki sıkıcılıkta bu tehlikeden kaçış var.
*Medeniyeti* riskleri bizim yerimize başkası alsın diye inşa ettik. Tehlike ve
tedbir arasındaki temel ilişkiyi kaybettiğimiz için de artık hayat bize *hayli
yavan* geliyor. 

Bu yavanlığı aşmak için *uydurduğumuz* ideolojiler var. Modern hayatın bir
tarafını inkar ettiğimiz her meselenin arkasında bu yavanlıktan kaçışı
görüyorum. Modern hayatın kurumlarının hepsinde, aşıdan sonra hissettiğim
*hepsi bu kadar mıymış* hissi sırıtıyor. Hayatımıza bir şekilde anlam vermek
için sarıldığımız fikirler de genelde *aşı karşıtlığına* benziyor. 

Hayatı anlamlandırmaktaki fikirlerimizin çoğunun pratik tarafı olmadığı için o
kadar farketmiyor tabii. *Dünyayı yedi ailenin yönettiğine* inanan birinin
hayatında bu inancının bir etkisi yok. Sabah yine aynı şekilde işe gidip, akşam
yine aynı çayı içiyor. Bize *radikal* gelen fikirler bir uygulama alanı bulmuş,
*aşı olmuyoruz* diyecek bir fırsat bulmuş fikirler. Diğer tür fikirlerin bize
bir zararı yok, tek faydası bu yavan hayatlara biraz çeşni eklemek. 

