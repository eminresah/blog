---
title: "Virgul 24 Mayis"
date: 2021-05-24T07:24:19Z
draft: false
author: Emin Reşah
dp: 15288
featured_image: /images/header-90.jpg
tags: 
    - maaş
    - memurluk
    - gayrımemurluk
    - alt yapı
    - ahlak
---

_Alt yapının üst yapıyı belirlemesi_ sadece toplumlar için değil, insan hayatı için de geçerli. Hayatını nasıl kazanıyorsan, değerlerin de onunla belirleniyor. Yaşam şartların, sosyal sınıfın, hayatını nasıl kazandığın ahlakını belirliyor. Bu sebeple _ahlak sınıfsaldır._ İnsanlar kendi sosyal statü ve sınıflarını _izah etmek_ için ahlak geliştirir, o ahlaka uymak için sosyal sınıf geliştirmez. 

Bir memurla, _gayrımemur_ arasındaki veya manavla uyuşturucu satıcısı arasındaki temel fark da bu. Müşterisine çürük meyve satıp, televizyonda gördüğü uyuşturucu satıcılarına küfreden manav, uyuşturucu satsa bunun _en fazla çürük meyve kadar tehlikeli_ olduğunu düşünecektir.

İnsanların tartışmalarının önemli bir kısmı da bu _alt yapı_ farkından kaynaklı. Bir insan hayatı boyunca memur olmuş, bundan sonraki hayatında da memur olacaksa bu insanın zihninde _her ayın 15'inde yatan maaş_ daima bir faktör olacaktır. Böyle biri bu _hazır maaştan_ mahrum milyonlarca insanın endişelerini, hayat çilesini veya risklerini idrak edemez. _Gayrımemur_ adam da bu memurların dertlerini ve dünyasını, onların bu dünyayı izah etmek için kullandığı _korkuları_ ve tuhaf gelen o hiyerarşik saygıyı anlayamaz. 

Belki bu yüzden _maaşlı alimler_ alt metninde daima garanti gelirin olduğu, hiçbir risk ve rekabetin bulunmadığı bir dünya için fetva verir. _Maaşlı profesörler_ rekabetin olmadığı bir akademide boş laflarla dolu kitap yazmayı _bilim_ sanır. _Maaşlı öğretmenin_ yaptığı da yeni maaşlı insancıklar yetiştirmektir. _Maaşlı hakimlerin_ kararlarında verdiği kararın kendi maaşına etki etmeyeceğinin rahatlığı vardır. 

Yaptığın iş, aldığın risk ve kazandığın ücret gibi temel meselelerin birbirinden koptuğu bir dünyası vardır memurun. Ne yaparsan yap alacağı maaş aynıdır. Hayatının daha iyi olması için risk alma imkanı yoktur. İşini iyi yapmanın önemli bir getirisi yoktur. Hayatta kaybetmekten korktuğu için kazanmayı da unutmuştur. 

Birinden _memur olma özgürlüğümü elimden alamazsın_ benzeri bir şey duydum. _Ben özgürüm, kendi irademle köle olabilirim_ demesi mi daha hoşuma gitti, kendini ve dünyayı tanımayan bir insanın _farklı memur_ olacağını düşünmesi mi bilmiyorum. Bakalım kendi iradesiyle köle olan, mecburen köle olandan ne kadar daha özgür kalıyor?  
