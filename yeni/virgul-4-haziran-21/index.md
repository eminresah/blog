---
categories: 
    - Virgül
tags: 
    - yapay zeka
    - transhümanizm
    - dualizm
    - ruh
    - beyin
    - ahlak
title: Virgül 4 Haziran
author: Emin Reşah
date:  2021-06-04 23:25:20+0300
expiryDate:
dp: 15300
featured_image: /images/header-153.jpg
---

E~ üç soru sordu. Üçü de cevabını bilmediğim ve hakkıyla ele almak için kitap
gereken sorular. Sadece neden bilmediğimin izahını yapacak kadar cevap
verebilirim: 

### 1

> Yapay Zeka ile Ruh ilişkisini merak ediyorum. Ruh'u en fazla biyolojik bir
> fenomene indirgeyen bilim dünyası, yapay zeka ile ruhu herhangi bir şekilde
> bağdaştırıyor mu, nasıl?

Dualizm (Ruh/Madde ikiliği) naçizane benim başvurmak zorunda kaldığımda kendimi
kötü hissettiğim bir düşünce. _Ruh_ zaten anlaşılmış bir kavram değil, kimsenin
tam olarak tanımlayabileceği, üzerinde uzlaşabileceği bir kavram gibi de
görünmüyor.  Bunun üzerine _yapay zeka_ gibi, yine ne olduğunu herkesin farklı
anladığı bir kavramı getirip, _bunların aynı şey olup olmadığını_ sormak bana
biraz fazla geliyor. 

Yapay zeka bir _yazılım_, makinelerin _zekiymiş gibi_ işler yapmasını sağlıyor.
Sesi yazıya, görüntüyü _bu falanca kişidir_ şeklinde bir bilgiye çeviriyor.
İnsanın yaptığı bazı şeyleri yapamıyor, bize anlamlı gelen yazılar üretemiyor
ama on yıl önce _sadece insanlar yapabilir_ dediğimiz pek çok işi yapabiliyor.
Yüz tanımada insan seviyesinin bile üstünde çalışıyor, mesela. 

Bize bunları yaptıran _ruh_ mu, yoksa bu yeteneklerimiz beynimizdeki elektrik
ve kimyasal sinyallerin akmasıyla mı gerçekleşiyor? O sinyallerin toplamına (ve
bilmediğimiz başka yönlerine) _ruh_ dersek, evet, ruhumuz bizim yazılımımız.
Ancak bu da bana hayli _anakronik_ gelen bir yorum. Ruh ve yapay zekayı
eşleştirmek için fazlasıyla kabul yapmak gerekiyor. Ben o kabulleri yapmıyorum,
yapanları da ciddiye almıyorum. 

### 2

> Transhümanist ya da Posthümanist dönemde Ahlaki Bilginin imkanından
> bahsedebilir miyiz?

Ahlak insanların _sosyal_ yaşamlarıyla ilgili bir konu. _Yalnız insanın ahlaka
ihtiyacı yoktur_ ve Transhümanist bireyin ne kadar _sosyal_ olacağını
bilmiyoruz. Birden fazla birey mi olacak, yoksa yavaş yavaş izlerini
gördüğümüz, insanların birbirlerinin zihinleri yoluyla benliklerini
kopyaladıkları muhtelit bir bilinç mi olacak? Kendini Internet'e veya o zamanki
teknoloji nelere izin veriyorsa, onlardan gelen sinyallere _doğrudan_ bağlamış
birinin _birey_ olması mümkün mü? Birey olmadan ahlakın gerekliliği/imkanı
mümkün mü? 

Transhümanizm'in bir yerde bireyi ortadan kaldıracağını, insanların arasındaki
enformasyon akışının hızlanmasının onları bir beynin nöronlarına çevireceğini
düşünüyorum. Eskiden gazeteler aracılığıyla, günde 1 kere haber alıyorduk,
radyo geldi, bu hızlandı, televizyondaki birden fazla kanal bilgi akışını
hızlandırdı, Internet daha da hızlandırdı, sosyal medya artık insanların
doğrudan birbirlerine _veri gönderebildikleri_ bir dünyayı bize açtı. Bunun bir
ileri aşamasında, herhangi bir insanın gözleriyle görebilme imkanım varsa,
benim bireyliğim devam eder mi?  _Başkasının gözleriyle görmek, kulaklarıyla
duymak_ teknolojisine kalan süre, _gazetenin icadından_ geçen süreden
muhtemelen daha az. Kendi algılarımızı kendi organlarımızla üretmeyi
bıraktığımızda, hala _birey_ olacak mıyız ve o _bireyin_ ahlaka ihtiyacı olacak
mı?

Transhümanizm'in tek bir anlamı yok, çoğu insan için de anladığım kadarıyla
_sonsuz yaşam_ gibi bir şey ifade ediyor. Bununla beraber insanın tarihi
_göçebelikten şehire_ doğru, kendi bireyliğini ve bunun getirdiği özgürlük ve
sorumluluğu terketmek üzerine kurulu. Bu durumda da bir ahlakın imkanından
bahsetmek zor. 

### 3

> Yapay zeka bilinçli mi? Bilinci maddi bir indirgeme olmaksızın yapay zeka ile
> uzlaştırmak mümkün mü?

Bu konuda bilincin varlığını reddeden Dennett'a daha yaklaştım. Evdeki robot
süpürge hakkında bir hayvan gibi konuşmak, onun bir yerlere girip çıktığını,
bir şeyler yaptığını, pili azalınca kendini şarj ettiğini görünce _bilinç_
sorusunun kitapta durduğu gibi durmadığını farkettim. _Bilinç_ bizim için
_zihnin bilmediğimiz, anlayamadığımız tarafları_ anlamına geliyor büyük ölçüde.
20. yüzyılın _direnişçi_ felsefecileri, Searle, Penrose veya Chalmers, bir robot
süpürgeye yenilmiş olabilir. 

Yapay zeka bilinçli mi diye sormadan önce _insan bilinçli mi?_ diye sormak
lazım. Elimde mesela sadece kendi bilincim var ve bunun _arazlarından_ kurduğum
analojiyle başkalarının da bilinçli olduğunu düşünüyorum. Ancak bu analoji
kedi/köpek için de bir ölçüde çalışıyor, onlarda da _biraz_ bilinç var sanki.
Robotlar da bizim bilincimizi gösterdiğimiz alanlarda, bizim gibi
davrandıklarında _bilinçli_ kabul edilecekler. 

Bunun _içinin_ ne olduğunu insan için de bilmiyoruz. Naçizane bilincin ve ona
yoldaşlık eden zihni unsurların büyük ölçüde insanın kendine anlattığı
hikayelerden kaynaklandığını ve bunun da beynimizde birden fazla merkez
olmasıyla ilgili olduğunu düşünüyorum. İki veya daha fazla düşünce merkezi
arasındaki _gerilimi_ bilinç olarak hissediyoruz. Bunun aynı şekilde robotlarda
ikame etmek mümkün olmayabilir ama _bilinçli_ diyebilecek kadar bizi şaşırtacak
makineler ortaya çıkacaktır. 



