Title: Ebeveynliğin Felsefesi 
Author: Emin Reşah
Date:  2018-02-08 21:08:45
Dp: 14088
Status: published
Image: /img/header-09.jpg

[Philosopher's Zone'da ebevenliğin felsefesiyle ilgili bir
podcast](http://www.abc.net.au/radionational/programs/philosopherszone/parenting-1:-la-paul-|-travis-rieder/9371008)
dinledim. Konu aslında hayli mühim bir konu ama ilgi görmemiş, *varlık
felsefesi* desen başına üşüşürler ama *bir çocuğu var etmeye gerek var mı?*
deyince ilgilenen olmamış.

Temel olarak iki duruştan bahsediyor: *Pro-natalist* ve *anti-natalist* diye.
Birincisi *her durumda doğum iyidir, xoştir* diyenler, ikincisi ise *bir çocuk
dünyaya getirmek iyi olmayabilir* diyenler. Bana kalırsa, kimse tam manasıyla
*pro-natalist* olamaz, *anti-natalist* de sanki *kimse doğurmasın* demek gibi
ama o da pek anlamlı bir pozisyon değil.

Bu konu baba olmadan önce de düşündüğüm, o zamanlar sorsalar *nasılsa iyi bir
baba olamam, babalık bana uygun değil, onun için teorik bakıyorum* diyeceğim bir
konuydu. Ancak *babalığın* bana, bilhassa *ontolojik sıkıntılar* konusunda
önemli bir faydası olduğunu gördüm. Her ne kadar bu *iyilik* izafi olsa da,
elimden geldiği kadar iyi bir baba olmaya çalışıyorum. Şu sıra *en önemli iş*
kategorisinde kızım ve oğlum var. Neredeyse başka hiçbir konuda ilerleyemiyor
olmamın sebebi kendileri ama hakettiklerini düşündüğüm için böyle.

Bununla beraber *doğru babalık nasıl olur?* sorusunun kafamda net bir cevabı
yok. Podcast'te de anlattığı gibi, çocuklara belli bir yaşam felsefesi empoze
ediyorsunuz, bazı tercihler yapıyorsunuz. Gönderdiğiniz anaokulunda, diyelim
dini bilgiler öğrenmesini mi, *Atatürk geldi, düşmanı yendi* tekerlemeleri
öğrenmesini mi istersiniz, bu sizin elinizde. Ona anlattıklarınız illa ki
yalınkat olmak zorunda. Zihinlerine hayat için bir temel atıyorsunuz, onlar bu
temellerin üzerine bina dikiyor, binaya karar veremiyoruz, karar verecek kadar
ne geleceği, ne onları biliyoruz ama bir yandan da bu temel bizim vazifemiz.
Onları tamamen yalıtılmış büyütmek mümkün değil. 

Yaptığım tercihlerde mümkün mertebe *daha iyisini* tercih etmeye çalışıyorum ama
bu, *ideal* bir durum değil. O yaştaki çocukları, ilerde üzerlerinden
atamayacakları *doktrinlerle* beslemek, faydalı mı, zararlı mı? Diyelim *vatana*
borçlu olduklarını söylemek, onları *Türkler* ve *din* konusunda aslında pek de
sağlam olmayan mitolojiyle beslemek iyi mi, kötü mü? İlerine *ya bunların hepsi
masalmış* deyip, anlattıklarımın gerekli taraflarını da çöpe atar mı? Bugünün
dünyası için verdiğim kararların, Allah ömür verirse 70-80 sene yaşayacak
çocukların hayatını şekillendirmesi ne kadar doğru? Onlara uygun sınırlar
çiziyor muyum? Onları ne kadar tanıyorum ve onların kendilerini tanımasını ne
kadar sağlıyorum?

Bunların net cevapları yok, bana verilen net cevapları da o kadar ciddiye
alamıyorum. Çünkü insan bazı durumlarda *bilmediğini bilmekten* öte bir yere
gidemiyor. Bilmediği konularda uydurmak da, bu yaştan sonra pek ilgimi çekmiyor.

En basiti, *bir çocuk dünyaya getirmeli miyiz?* diye soran bir annebabanın
yaşadığı belirsizlik ve ona bile verecek net bir cevabım yok. Eskiden olsa,
*mutlu olmayacaksa, hayır* derdim ama baba olduktan sonra, çocuk olmanın
getirdiği mutluluğun, büyüklerin kriterleriyle alakalı olmadığını gördüm.
Çocuklar bizim mutluluk ve mutsuzlukla ilgili düşündüklerimizden farklı bir
dünyada yaşıyorlar, farklı şeylerden mutlu olup, farklı şeylerden mutsuz
oluyorlar. Örneğin ben aynı kitabı iki defa okumak zorunda kalsam, mutsuz olurum
muhtemelen ama aynı masalı 80 defa dinleyen çocuk, bundan mutlu olabiliyor, her
defasında aynı yerlerde gülüyor, aynı zevkle dinliyor. 20 yaş küçük kardeşimin
ufakken en büyük korkularından biri arabanın yakıtının bitmesiydi ve benzin
ışığının yannması onu çok mutsuz ederdi. O sebeple *mutlu çocuk* o kadar kesin
hatlarla belirlenebilecek bir konu gibi gelmiyor artık. Dahası mutlu çocukluğun,
mutlu erişkinlikle de doğrudan bir ilişkisi yok, çocukluğum naçizane pek kolay
geçmedi ama bunun bana kazandırdığı, çoğu insandan daha mutlu bir yetişkinlik. 

Mesela annebabaların işleriyle çok meşgul olmalarının en önemli bahanesi *bunu
çocuklar için yapıyorum* düşüncesi. Adam *çocukları için* eve bile gelmeden,
haftanın 6-7 günü çalışıyor mesela. Bu bana hep garip gelir, insanın bir miktar
daha düzenli bir hayat kurup, daha verimli çalışıp, maddi olarak da bazı
konulardan feragat edip çocuklarıyla zaman geçirmesinin daha önemli olduğuna
inanırım. Bununla beraber belki benim çocuklar da, *bizimle oyun oynayacağına,
daha çok para kazansaydın* diyecekler, ileride. Onu da bilmiyorum.

Bir de tabii, *boşanma kararı* gibi, çocukları doğrudan etkileyecek kararlar
var. Bu konuda da düşünmem gerekti ve nihayetinde oğlumun, *önceden çok
gergindin, şimdi daha güzel oynuyoruz* demesiyle bir miktar rahatladım ama belki
de ileride bu konuda affetmeyecekleri kadar suçlayacaklar. Yine de *boşanmak
çocuklar için daima kötüdür diyeceğim bir konu olmaktan çıktı. Diğer konularda
da çocuklarla ilgili kararları alma hakkını devlet annelerine verdiği için,
benim *bu konuda yapabileceğim bir şey yoktu* deme hakkım doğdu. *Aile hukuku*
denen konunun da, pek üzerinde ince düşünülmüş bir konu olmadığını yaşayarak
öğrendim, bir çok babanın neden boşanmadan sonra ilgisiz kaldıklarını çünkü
kendilerinden beklenenin ne kadar yalınkat olduğunu, Medeni Hukuk'un
*kafasındaki* baba figürünün de, bahsi geçen *çalışıp eve gelmeyen* babalardan
pek farklı olmadığına şahit oldum. Misalen, babanın çocukların *okul parasını*
ödemesini bekliyor ama velayetleri anneye verildiği için hangi okula
gideceklerine karar verme imkanı vermiyor. Baba ödemezse hukuken suçlu oluyor
ama anne, babalarının istemediği bir okula gönderme hakkına sahip. Devletin
boşanmadan sonra babadan beklediği madden destek olması, iki haftada bir de
çocukları görme hakkı var ama hayati kararların hiçbirinde söz sahibi değil.
Baba, çocukları üzerinde etki sahibi olmasın diye yapılmış bir düzenlemeye
benziyor, sonra neden babalar ortadan kayboluyor, bir daha çocuklarını
görmüyorlar, diye soruşturuyorlar.

Bunlar da *hayatın gerçeklerinden biri* ve çocukların vatandaşı bulunduğu
devletin onlara reva gördüğü hukuk. Çocuklar konusunda Medeni Hukuk da, mesela
*askerlik* veya *vergi* gibi, pek de söz sahibi olduğumuz bir konu değil.

Hasılı çocuklarla ilgili konuların zorluğu, hemen her konuda *duruma göre karar
vermek gerek* diye cevaplanması. Felsefecilerin ilgilenmeyişi de bundan, çünkü
hem fazlasıyla sorumluluk içeriyor, hem de net bir karar vermek hemen hemen
imkansız. Çizilen sınırlara istisna bulmak her zaman mümkün.

Belki söylenecek tek makul söz şu: Çocuklar için sadece bir *vesileyiz* ve
onların sahibi değiliz. Onlar için yapabileceklerimizi çoğu zaman şartlar
belirliyor ama çocukların hayatı nasıl anlayacakları konusunda kimsenin elinde
%100 çalışan bir *yetiştirme kılavuzu* yok. Bazı çocuklar fazla imkan buldukları
için mahvoluyor, bazıları az imkan buldukları için, bazıları az imkanlarını
ileride genişletmekle mutlu oluyor, bazıları az imkanını bahane yapıp, hayatı
boyunca kekre birine dönüşüyor. İnsanlar ve çocuklar hakkında bildiğim tek şey,
determinizmin işe yaramadığı. Bir şekilde determinizm yoksa, felsefeci ne
söyleyebilir?

Bakalım, podcast'te üç bölüm daha varmış, belki fikir verecek bir iki şey duyarım. 
