---
title: "Yevmiye - 12657"
date: 2014-11-23 02:18:14 +0200
dp: 12657
draft: true
tags: []
---

Yeryüzü iyilikle kötülüğün savaşıysa, insan, her iki orduda da kadro
bulabiliyor. İstediği tarafa yardım edebiliyor. İmkanı var. Her iki
tarafın da yardıma ihtiyacı var.

Tabii yardım ettiği tarafın *iyi* olduğunu düşünüyor. Belki bundan emin.
Belki eminden de öte, hayatının başını ve sonunu emanet ettiğine göre
eminden de öte. Bununla beraber içinde bulunduğu ordunun gerçekte hangi
tarafın hizmetinde olduğunu bilmek için gayret gösteren pek az.

Kendini tanımak, çevreni tanımakla mümkün. Çevreyi de onun dışına
çıkmadan nasıl tanıyabilirsin? Kendi dilini anlamak için başka dilleri
konuşmak lazım. Ne dediğinin farkına varmak için başkalarından duyman
gerek. İnsan, kafasının içinde bir tiyatro olduğunu ve tüm dünyanın da
ona uygun hareket ettiğini sanıyor ancak yanlış. Bu yanlış zaten,
hepimizi bulunduğumuz kabukların içinde çürüten.

--------------

Öğrendikçe insana ve zihnine güvenim azalıyor. Kendime güvenim hakeza.
Kendime zaten çok müthiş bir güvenim yoktu ancak şimdi, düşündüklerimi
doğru düşündüğümden de emin olamıyorum.

--------------

/Sen teorisiyle uğraşırken, insanlar pratiğiyle meşgul./ Hep başıma
gelen bu. Kötülük veya iyilik üzerine konuşmak, kötülük veya iyilik
yapmaktan daha kolay.

--------------

Arada bir kendime *nefret ettiğim kimse var mı?* diye sorarım. Uzun
zamandır *he* cevabı veremiyorum. Bundan endişe ediyorum. İnsanın
hayatta bazılarından nefret etmesi de lazım. Çok değil ama azıcık bir
nefret lazım. Herkese karşı anlayışlı olmak çok sıkıcı.

--------------

Kasetler ortaya çıkıyormuş ve benim onlardan da artık haberim kalmadı.
Gazete de okumuyorum, zamanım sınırlı ve günlük siyasetten daha anlamlı
işlerim var.

--------------

Düşünmeyi bildiğim için mi kafamda sabit fikirler yok, yoksa bilmediğim
için mi? İnsanların saplantı haline getirdikleri lafları okudukça aklıma
böyle sorular geliyor. Bende neden mesela bir siyasetçinin veya kendini
hayal alemine hapsetmiş bir beşerin bütün bu olaylardan sorumlu olduğuna
dair bir inanç gelişemiyor? Neden ben, sabah akşam bu insanlara
küfrederek kendimi rahatlatmaya çalışmıyorum. Çaldığını iddia
ettiklerini kıskanmadığımdan mı? Yoksa konuştuğunu sandığı Tanrısını
merak etmediğim için mi? Bilhassa geceyarısından sonra her şeyin bu
kadar sakinleşmesi neden? Kendimi yokluyorum. Gözlerim uyku dolu. Bugün
çok program yazamadım. Bitirmem gereken bir yazı var ve bugün yoklayan
hayallerin arasında en tehlikelisi: Biri Moskova'ya elinde nükleer bir
bombayla girdi ve uçurdu. Yazık oldu Kremlin'e.

