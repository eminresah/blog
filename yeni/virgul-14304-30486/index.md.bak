---
title: "Virgül 13 Eylül #1"
date: 2018-09-13 01:27:43
dp: 14304
featured_image: "/images/header-83.jpg"
images: ["/images/header-83.jpg"]
published: true
tags: []
---



Beynimden akan kelimelerin doldurduğu kağıtlar. Benim işim yazmak olmadığı gibi,
kimsenin işi burayı okumak değil ve insanlar işleri olmadığı için okumayı
seviyor.

Anlamlı, yol gösteren, derde deva yazılar yazmak isterdim: Doğruluğu, güzelliği,
insanların aradığını bulduğu hikayeler. Bunları yazmak için bunlara inanmak
lazım herhalde. İnanmadığımda yazdığım yazıların sonu silinen dosyalar oluyor,
insanın kendi yazdıklarının ona kendini kötü hissettirmesi mümkün mü?

-------

Bir yerde, Türkiye'de *fikir namına* ortaya konan pek çok kelimenin, bir yerden
bir yere gitmek için manasız olduğunu görüyorum. Bizim mefkure üretmesi gereken
kalemlerimiz, rekabet az olduğundan mı, yoksa bu milletin genel ilgisizliğinden
mi bilinmez, *goygoy* yaparak sayfa doldurmuş. Şairlerin *fikir adamı* sayıldığı
bir iklim burası, onların lafazanlıklarının *ideloji* sayıldığı. Bizim *otokton*
bir ideolojimiz yok, varsa yoksa *devletçilik* ve onun suyu, suyunun suyu...
Travmatik bir geçmişimiz olduğundan mı, yoksa kolayından itibar toplamak için
mi, *ihraç* edecek bir fikir üretemiyoruz. İthal fikirleri de hep bildiğimiz
türkülerin bestesi haline getirmişiz. 

Naçiz fikrimce memleketin en kısır ve bunaltıcı tarafı bu. Tamam, *Amerikan
İmparatorluğuna* karşı koymak gerekiyor ama bunu bizim *yerli malı, yurdun malı*
Türkçülüğümüzle yapmamız mümkün değil. Çünkü Türkçülük dediğimiz, özünde Türk'ün
Türk'e propagandası ve kendimizi iyi hissetmek, tarihimizin doldurduğu
mezarların yanındayken korkmamak için söylediğimiz bir türkü. Bunun
Amerikalılara (veya genel manada *Batıya*) bir zararı yok, onlar çünkü bu gibi
*ideolojileri* metalaştırıp, satmayı, dizi yapıp arasına reklam almayı, rozet
yapıp yakaya takmayı bulmuşlar, dahası ortada pasta olmadığında bu gibi
ideolojilerin insanların bölünmesine daha faydalı olduğunu ve küçüğün küçük
kalmasını sağladığını da keşfetmişler. Türkçülük yapmak uzun vadede Türklere
faydalı mı, zararlı mı? Bunu hiç bilmiyorum. Bazen hastalık gibi geliyor, bazen
şifa gibi.

Diğer taraftan bunun karşı cephesi de pek matah değil: İmparatorluğa ram olalım,
onların kulu kölesi olalım, geçmişi bırakalım, gelecekten vazgeçelim... temalı
bir fikriyat. *Batılılaşma* dediğimiz bu, kendimizin *Batı* karşısında ikinci
sınıf olduğumuzu kabul etmek. Bu bir defa kabul edildiğinde, bir daha *bağımsız*
hareket etmeye korkar oluyoruz. Çoğu insanımızın Atatürk sevgisinin altında bu
*baba figürü olarak Batı* var, onun için vasat bir diktatör olduğu halde
Atatürk'ü aşmak kolay değil. Batılılaşmayı *büyümek* olarak algılıyorsanız, ona
karşı çıkmayı her zaman çocukluk ve *gerilik* olarak görürsünüz. İnsanlar
babalarının hata yaptığını bilse de inanmak istemez.

Bu *baba figürü olarak Batı*, son 20-25 yılda tersinden de geçerli herhalde:
Batı muhalefeti de *ergence* bir muhalefet bu yüzden. Belki bundan dolayı
sıkılıyorum, Batı'ya karşı *atarlı ergen* gibi davranmanın *fikir* sayılması
beni bunaltıyor. Biz artık yetişkin olamayacak mıyız? Dünyanın bize, bizim
dünyaya denk bir millet olduğumuzu, sorunlarımızı atar yaparak değil, yetişkin
gibi çözebileceğimizi görebilecek miyiz?



