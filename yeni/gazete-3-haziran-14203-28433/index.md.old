Title: Gazete 3 Haziran 2018
Author: Emin Reşah
Date:  2018-06-04 00:54:03
Dp: 14203
Status: published
Image: /img/header-119.jpg

Gergin bir seçim dönemindeyiz. Son birkaç yıldır böyle, devamlı bir *beka
meselesi,* devamlı bir *ölüm kalım savaşı.* İnsanlar aslında yoruldu, her gün
vatan kurtarmak kolay değil ama bozuntuya vermek de istemiyoruz.

Bu gerginliğin kültürel sebepleri var ama teknik bir sebebi de var: Tayyip
Erdoğan gerilimin oya tahvil olduğunu gördü. Oy verme sistemi, tek bir adayı
seçmeye dayandığı için de, ne ölçüde *siz hepiniz, ben tek* diyebilirse, o kadar
fazla oy alacağını biliyor. Diğerleri de bu fikri sabitlemek için ellerinden
geleni yapıyor tabii.

Bu mesele temsili demokrasinin genel bir sorunu, sadece bize mahsus değil.
[Şurada][podcast] alternatif bir oylama sisteminden bahsetmişler: İnsanların
seçim değil de, bir kişinin birden fazla adaya oy vermesi.

Öyle bir durumda insanlar, ilk tercihleriyle beraber ikinci, üçüncü tercihlerini
de sandığa yansıtabilir. Kendisi için kabul edilebilir tüm adayları seçer. Bu
durumda gerilim üreten aday, bazılarının birinci tercihi olsa da, ekseriyetin
ikinci tercihi olmayacağı için seçimde kazanması zor. 

Bunun bir alternatifi de herhalde bir kabul ve bir red oyu vermek. *A adayını
istiyorum ve B adayını istemiyorum.* Daha sonra oy sayımında menfi oylar, müspet
oylardan çıkartılır. Böyle bir sistem olsa, Erdoğan önümüzdeki seçimi
kazanamazdı. Erdoğan'a *evet* oyu vereceklerin *hayır* oyları, diyelim
Demirtaş'a veya İnce'ye yönelip dağılacakken, tüm muhalefetin *hayır* oyu
Erdoğan'da toplanacağı için...

Her derde devayı halkın iradesinde aramak kolay, böyle basit teknik
değişikliklerin o iradeyi nasıl değiştireceğini düşünmek asıl mesele.

[podcast]: https://80000hours.org/podcast/episodes/aaron-hamlin-voting-reform/

-------

Kitapları [StreeLib][streetlib] üzerinden toparlayıp, elektronik yayıncılara
dağıtmaya karar verdim. İnşallah.

[streetlib]: https://streetlib.com


------

AudiobookBay'i karıştırırken, [*Ailenizi Koruyun: Hristiyan Sevgisiyle Size
Saldıranları Öldürün*][kill] diye bir kitap gördüm. Hristiyanlığın Pasifizm
olmadığını, Pasifistlerin Hristiyanlığın düşmanı olduğunu falan anlatıyor-muş. 

*Sana tokat atana, diğer yanağını çevir* Hristiyanlığından farklı sanırım.

[kill]: http://audiobookbay.nl/audio-books/god-and-guns-why-i-am-not-a-pacifist-kill-your-attackers-in-christian-love-in-self-defense-when-required-greg-perry/

--------

Arada sırada okuduğum Türkçe gazete köşelerinden biri Mustafa Öztürk'e ait.
[Dünkü yazısında][ozturk] *din yorgunluğu* tabirini görünce, tam da bu sıralarki
hislerimi telaffuz etmiş gibi geldi.

Bu ülkede böyle bir *dindarlık* var, *kafaya vurma* dindarlığı. Ne kadar iyi
olduğunu benim gibi günahkarlar üzerinden göstermeyi seven, bizi devamlı *irşad
etmekle* yükümlü görünen ve toplumun dini retorikten hızla sıtkının sıyrılmasına
sebep olan bir *dindarlık* bu.

Benim günahkarlığımı gözüme sokup, ne kadar kötü ve avanak bir müslüman olduğumu
tekrar tekrar anlatmak, nefsinize hoş gelebilir, bunu *Allah rızası için*
yaptığınızı da söyleyip, kendinizi tezkiye edecek kadar da bilginiz vardır:
Amenna, çok iyi müslümanlarsınız.

Bununla beraber aynı *diskuru* dinlemek artık insanları sıkıyor. Anlayıp
dinlemeden her işimize maydonoz olmaya çalışan vazıh bir ahlakçılık insanların
içini oyuyor. Deli Dumrul gibi *İslam köprüsünün* başına geçip, *geçen beş akçe,
geçmeyenden en azından ihtiram* diye ücret istemeye başlayınca, insanlar da
artık çocukça saiklerle *Ramazan ayında açıktan su içerek* kendilerini
ayrıştırmaya çalışıyor.

Toplumun, gençlerin bu sıkıntılarını görmeden nereye kadar gidebiliriz
bilmiyorum. Gözümüzü kapatıp, inanmadıkları menkıbeleri anlatmaya devam ederiz,
dünyayı anlamak yerine, *dünya bizi anlasın* deriz, hayatı inkar ederiz,
insanların hayatlarındaki asıl saikleri, psikolojiyi, adaletsizliği,
tükenmişlikleri görmezden geliriz, sonra *bu zındıklar neden Deist oluyor* diye
sorarız birbirimize. Neden zındıklar neden?

[ozturk]: http://www.karar.com/yazarlar/mustafa-ozturk/allahin-ahlaki-7124

----------------

Geçen Anayasa referandumundan önce, bugün *korkulan* Başkan'ın seçildiği
partinin Meclis'te çoğunluğu kazanaması ihtimalinin kuvvetli olduğunu
söylemiştim. %10'luk baraj en çok oy alan lehine bir miktar *avantaj*
sağlıyordu, ama ittifak imkanıyla onu da kaldırdılar. Şu anki sistemde, Başkan'a
oy veren herkesin, onun partisine de oy verdiğini kabul etsek dahi, ikinci tura
kalmış Başkanlık Seçiminde, Meclis çoğunluğu oluşmuyor.

Bu da mecburen her kanun için ittifak oluşturmak demek. Amerikan sisteminin çok
partili olanı, orada iki parti pazarlık yapıyor, burada *şu kanunu kimler kimler
destekliyor bakiim* diye yapacaklar herhalde. 

Bunun etkisi ne olur hiçbir fikrim yok: Meclis Yürütmeyi tamamen çalışamaz hale
getirebilir, muhalefet bir olursa Erdoğan'ı yargıya gönderebilir, bütçeyi hallaç
gibi dağıtabilir veya memleketi yönetmek için birbirlerini ikna etmek zorunda
kalabilirler, ve iyi olur. Bunların hangisinin tercih edileceğini ben de merak
ediyorum. İnşallah eski krizleri mumla aratan yeni krizlere yol açmaz bu.
