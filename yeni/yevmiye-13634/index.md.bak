---
title: "Yevmiye 13634"
date: 2016-11-11 17:56:19
dp: 13634
featured_image: "/images/header-34.jpg"
images: ["/images/header-34.jpg"]
draft: true
tags: []
---



Windows'u sevmediğimi ne kadar tekrar etmişimdir? Windows'u neden sevmiyorum?
`grep` diye bir araç vardır mesela, düzenli ifadeler kullanarak metin
dosyalarında arama yaparsınız. (Düzenli ifadelerle
ilgili [şuraya](https://tr.wikipedia.org/wiki/D%C3%BCzenli_ifade) link
verecektim ama okuyunca korktum.) 

Bu araç belki 40 senedir UNIX'in her çeşidinde mevcuttur. Buraya yazdığım
yazılarda, Linux'ta mesela `grep 'Status: draft' */*.md`diye bir arama yapıyorum
ve bana tüm taslaklarımı gösteriyor. Windows'ta
ise [başka araçlar bulup indirmek](http://www.wingrep.com/) gerekiyor. Bunların
da ne kadar sağlıklı olduğundan emin olamıyorum, ayrıca komut satırı
programlarını bir defa öğreniyorsunuz ve yıllarca kullanmaya devam ediyorsunuz,
Windows'un arabirimi değiştikçe bu programların kullanım şekilleri değişiyor,
özellikleri artıyor veya program çalışmaz hale gelip ortadan kayboluyor.

Bunlar belki Windows 18'e doğru düzelecek ama inşallah o zamana kadar hayatımda
sıfır Windows kalacak. 

------

Yirmi senedir, belki daha uzun zamandır kendimi o hafta ölecekmişim gibi
hissederim. Haftanın tümü değil belki, her gün de değil ama bir gününde böyle
bir his doğar, az kaldı, ölüm geliyor. 

Psikologlar sanırım bunun bir hastalık olduğunu söyleyeceklerdir. (Belki de
söylemeyeceklerdir ama en azından hastalık hastası olduğum belli.) Kendimi bu
haftaların birinde haklı çıkaracağım ama bakalım, ne zaman?

Ölümü hatırlamanın *iyileştireceği* insanlardan değilim. Ölüm düşüncesi insanı
belli bir çeşit kötülükten koruyor olabilir, yani dünyaya kazık çakacağını
düşünerek hareket eden birileri varsa, onlar için ölümü hatırlamak biriyilik
vesilesi olabilir ama ben onlardan değilim. Ölümü hatırlamak ne ibadetlerime bir
fayda sağlıyor, ne hatalarımı düzeltmeye bir etkisi var. 

Ölümü düşünmenin insanı *dirilten* bir tarafı var, bu doğru, velakin bir de
umursamazlaştırıcı bir tarafı var, *tembel felsefesi* ürettiren bir taraf
bu. Bahane ürettiren bir taraf, her şeye ekşi bir sinisizmle yaklaşmasına
sebep. Bendeki etkisi bu ikincisi oluyor genelde. 

O sebeple bahanelerimi ölümden değil, hayattan seçmeye çalışıyorum. 



