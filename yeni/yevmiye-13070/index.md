---
title: "Yevmiye 13070"
date: 2015-04-30 22:21:56 +0300
dp: 13070
tags: []
---

Bu memleketle, daha doğrusu memleketin insanıyla ilgili
sevmediklerimin başında, bir işi çıktığında illa *tanıdık* araması
gelir. Normal şekilde başvurduğunda da sonuç alacağı işlerde bile bir
tanıdık, *aman beklemeyelim* veya *gidip müdürün odasında geyik
çevirirken işimiz görülsün* hesabı. Otobüs biletini bile tanıdıktan
alacak neredeyse.

Şimdi sen sevmiyorsun da Eminciğim, adam bu prensip üzerine kocaman
bir örgüt inşa ediyor, hakimleri savcıları bağlıyor, avukatları onlara
ekliyor, polisini askerini katıyor ve hooo, bir de bakıyorsun, devleti
kitlemeyi dahi becerebilecek durumda. Biz zamanında *devlet darbesi*
nasıl olur diye düşünürken, adam uygulamalı gösteriyor. Prensip de
*bizim orada bir tanıdık var* prensibi.

Yoksa bu adamların hepsi *cemaatçi* dediğimizde aklımıza gelebilecek
dindar insanlar mı? Hiç sanmıyorum artık. Operasyon gastecisinden,
yalancı müdürüne, hokkabaz profesöründen, çıkartma kağıdı gazetesine,
genelde olduğu gibi cemaatin gayrıdindarları, dindarlarını çekip
çeviriyor.

Cemaat dendiğinde, artık Türk'ün bu en sevmediğim özelliğinin vücut
bulmuş halini anlıyorum. *Bizim orada bir ağabey var* cemaati bu. Her
tür sahteliği de bu dirsek temasını fazla sevmesinden herhalde.

O sebeple *adalet* diyecek en son kesim bunlar. Yaptıkları işin artık
alenen fitneden başka bir şey olmadığını da biliyorlar herhalde.

Merak ettiğim, içeride kimler *ötmeye* başladı da, böyle bir aceleyle
adamları çıkarmaya çalıştılar. Pasaportlar da hazır mıydı?

