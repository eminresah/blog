---
title: "Virgül 29 Mart #2"
date: 2019-03-29 14:49:33
dp: 14501
featured_image: "/images/header-41.jpg"
images: ["/images/header-41.jpg"]
published: true
tags: []
---



Mustafa Kutlu'nun *Ya Tahammül Ya Sefer*'ini okudum. Tanıdık geldi, belki daha
önce de okumuşumdur. Bilmediğim tipler değil, hala yaşayan, *dava* kelimesini
bütün fiillerin sebebi gibi görmeye meyyal insanlardan, basit zenginlik ve
imtihan karşısında yıkılıp giden tipler üretmek.

Bizim derdimiz bu mu, yoksa kendimizi aslında tarihin olağan akışı içinde şahit
olduğumuz bir problemi *anlamlandırmaya* mı çalışıyoruz? Sınıf değişimleri
normal, insanlar fakirken yapamadıklarını zenginken yapar, imkan yoksa ahlaklı
olmak ve ahlaktan konuşmak kolaydır ama gün gelir, imkanlar ve güç artar, o
zaman artık *daha fazlası* için de bir bahane bulunur: *Biz doğruyuz, doğru
olmasak Allah bize bunu vermezdi, o halde daha fazlasını vermesi için şu şu
şekilde davranmalıyız.* İdeolojilerin zenginlik ve güçle imtihanı bir ayrı,
Marx'tan Stalin üretiyor mesela, Mao'dan Xin Jinping.

Zenginlik, güç ve başarıya *dayanıklı* ideoloji mevcut mu? Bir ideoloji olarak
Kapitalizm bile güce dayanıklı değil, Kapitalist sadece oyunun kurallarına ve
kapitalin getirdiği imtiyazlara değil, seçimlere, politikacılara, siyasi nüfuz
ve güce, halk manipülasyonuna ihtiyaç duyuyorsa, bir *kapital* mücadelesi değil,
bir güç mücadelesidir. *Para* basit, kurallara herkese aynı işleyen bir düzene
ihtiyaç duyar, para sabit, değişmez, yeknesak bir değerdir, tek boyutludur ve
saire. Diğer değerler gibi subjektif değildir, şu değerin bu değerden daha
önemli olduğunu tartışabilirsiniz, *önce kendimizi mi geliştirmeliyiz, çevremizi
mi düzeltmeliyiz* diye uzun uzun konuşabilirsiniz, Allah'ın bize bu devirdeki
emrinin ne olduğunu soruşturabilirsiniz ama bir milyon doların ürettiği imkanın,
onbin doların ürettiği imkandan daha fazla olduğunu konuşmaya gerek yoktur.
Kapitalizm bize, büyümek için kapitale ihtiyacımız olduğunu söyler ve kapitalin
ürettiği organizasyonların diğerlerinden daha *kıymetli* olduğunu ve
organizasyon kıymetinin de *kapitalden* kaynaklandığını. Bununla beraber güç
karşısında bu basit *ideoloji* bile eriyorsa, yani kapital büyümek için siyasi
gücü manipüle etmek zorunda kalıyorsa, buradan Kapitalizm'in bile güç karşısında
sağlam bir yaklaşım sağlayamadığını söyleyebiliriz.

O halde, *bizim ideolojimiz* nasıl olur da zenginliğe ve güce karşı koyabilir?
Diyelim, *eskiden* yani biz henüz *devletin sahibi* değilken, Kürtler için
*eşitlik* talep ediyorduk ve bu *eşitlik* bir manada federasyon ve hatta
bağımsızlık içeriyordu. Ancak *devlet bizim* olunca, devletin bölünmesi de,
*mülkün/mirasın/gücün bölünmesi* anlamına geldi. Milliyetçilikle burada
buluştuk, basit bir *mecburen yaklaşma* değildi bu, biz devletle bütünleştik ve
onun bölünmesi *bizim* bölümemiz anlamına geldi. İdeolojimiz buna hazır değildi,
bir zamanlar tekrarladığımız *Arab'ın Acem'e, Acem'in Arab'a üstünlüğü yoktur*
hadisinin, bugünkü canlı siyasi meseleler için hükmü olmadığını düşünmeye
başladık: Daha doğrusu *eşitlik* gündemden çıktı.

Buna *İslamcılığın kolpalığı* diye bakabilirsiniz, tabii, ancak hikaye farklı
gerçekleşse ve biz hala *underdog* olsak, ve diyelim Kürtler bağımsız olsa,
onların ulaşacağı yer de bizim devletin kötü bir kopyasından başka bir şey
olmayacaktı. Bir Kürt devletinin, halihazırdaki devletten daha *Kürt* olacağını
söyleyebilirsiniz, belki, ama daha *adil* olacağını iddia etmek imkansız
görünüyor. Politik savaşın *kazananı* değil de, *kaybedeni* olsak, bu sefer biz
onları *sözlerini tutmamak* ve *değişmekle* itham edecektik. *Yüz yıllık
İslamcılığı Faşizm'e kurban ettiler* yerine *Yüz yıllık Kürt bağımsızlık
rüyasını Faşizm'e kurban ettiler* olacaktı.

Bu durum bende *güç karşısında dayanıklı ideoloji* bulunmadığını, zaten
ideolojilerin sebebinin de *güç elde etmek* olduğunu düşünmeye itiyor. Yani
Necmettin Erbakan'ın, Alpaslan Türkeş'in veya Abdullah Öcalan'ın asıl dertleri,
belli bir ideolojiyi ayağa kaldırmak değil, bunu kullanarak insanlar üzerinde
*tasallut* kurmak. İdeoloji size bir merkez sunuyor, bir ideal, barış toplumu,
Asr-ı Saadet, Kızılelma, *ütopya* ve sair şeyler, bunlara gitmek için insanlara
*önderlik* ediyorsunuz. Burada *ideoloji* sadece bir araç: Tabii ki insanların
bir dertleri var, dindarların devletle sorunları, Türklerin öksüzlüğü veya
Kürtlerin kültürel hakları, ve sair meseleler. Bununla beraber bu dertlere
*uygun çözüm* satan ideolojilerin asıl marifeti bir lider üretmek. *Cennet orada
ve oraya sizi sadece ben götürebilirim.*

Hedefe ulaşılıp, *devlet fethedildiğinde* liderin güç edinmek uğruna ideolojiyi
yavaş yavaş terketmesi *beklenen* bir şey o halde. Bu sadece bizim liderlerin
sorunu değil, belki de konuyu *lider* ve *ideoloji* açısından değil, bir
biyolojik varlık olarak *devlet* açısından okumak lazım. Devlet kendine bazı
isimler ve *hikayeler* vasıtasıyla güç topluyor, ortama uygun, adaptasyon
yeteneğini artıran *ideolojiler* ve *liderler* peşinde. Derdi tüm organizmalar
gibi yayılmak ve güçlenmek, bunun için de insanları kendine daha çok bağlaması
lazım. İdeolojiler de bunun için gerekli: İnsanlara organizasyonun bir anlamı
olduğunu söylüyor, onları heyecanlandırıyor ve bu sayede güçlenmelerine yardım
ediyor. Konu beklediğimizden, cennetten, Asr-ı Saadetten veya Erdoğan'ın
*İslamcılığa ihanetinden* çok daha basit yani, *büyük organizma* bir nesli
İslamcılık vasıtasıyla kendine dahil etti, onun miadı dolunca *milliyetçiliğe*
yöneldi ve buradan sonra, bir süre daha böyle gidip, belki yeniden *barış,
kardeşlik, özgürlük* yoluyla, belki *gelişmek, değişmek* yoluyla, belki de başka
diskurlarla kendine *yiyecek adamlar* bulacak.

