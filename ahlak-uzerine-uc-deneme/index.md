---
title: Ahlak Üzerine Üç Deneme
author: Emin Reşah
date: 2012.02.21
---


Bu kitabın herhangi bir formatta dağıtımı, bütünlüğü korunduğu ve bu metin yer
aldığı sürece serbesttir.

© 2012 Emin Reşah. Telif hakkı yazara aittir.

# Takdim Tarihçesi

1. Takdim: 21 Şubat 2012

# Ahlakın Metafizik Kaynağı

Ahlakın gerilediği doğru mu değil mi tartışması yapmak istemiyorum,
çünkü böyle bir mukayese için eskilerin günümüzdeki insanlardan daha
ahlaklı olduğunu iddia etmek gerek. Tarih bize insanların geneli
hakkında pek az şey söylediği ve tek tek insanların ahlakı da geneli
düşünürken pek anlamlı olmadığı için anekdotlar yardımıyla fikir
yürütmeye çalışmanın bir anlamı yok.

O sebeple bu varsayımın yanlış olabileceğini baştan kabul edebilirim.
Yani insanların ahlakı daha iyiye gidiyor olabilir, ekonomik durumla
ahlaklılık arasında ciddi bir ilişki var ve mesela (her gün gelen savaş
haberlerinde öyle durmasa da) birbirimizi çok daha az öldürüyoruz.

Ahlaksız olma sebepleri azaldıkça ahlaklı olma sebepleri de azalıyor.
Artık daha yalnız kalabiliyoruz, ahlakımızı topluma göstermek, aynı
dinden, mezhepten, düşünceden olduğumuzu isbat etmek zorunda değiliz.
Hayat artık yalnız da yaşabilen bir şey, bunu önceden çok nadir sayıda
insan göze alabilirdi. Her gün işe gidip gelebilen münzeviler var.
Kimseye gerçek fikrimizden, hayatımızdan, bizim için önemli olandan
bahsetmek zorunda değiliz.

O sebepten bir ilerleme veya gerilemeden konuşmak belki de mümkün değil.
Her devrin bir ahlakı var. Doğal ahlak yerine, sadece *devrin ahlakı*
diye bir şeyden bahsetmeliyiz belki, çünkü insanın yaşadığı çevre artık
*doğal* değil, diğer insanlarca şekilleniyor. Ahlak da bu çevreden
kaynaklanıyor.

İnsanın ahlakının metafizik bir karşılığı olup olmadığını bazen çok
merak ederim. Dindarların hepsi bunu söyler, ben de şahsen bu
kanaatteyim, yani insan Allah’ın varlığına bir hüccet olarak ahlaklıdır
veya vicdanı olduğundan ahlaklıdır. Ancak *devrin ahlakı* dediğimizde,
bunun pek de hüccet olmayabileceğini kabul etmiş oluruz, *insan
çevresinden massettiği kural ve görgüyü bir ahlak olarak taşır, bu da
devrin şartlarına göre değişir* demiş oluruz.

Sonu ne olacak, devrin ahlakıyla ahlaklanan insanın sonu nereye varacak
işte bundan dolayı merak ediyorum. Eğer ahlakın metafizik bir karşılığı
yoksa, yani iyilik ve kötülük sadece çevreden edinilmiş fikirlerse,
insanlar bugün *kötü* dediğimiz hallerde de yaşamaya, varolmaya devam
eder; yok eğer iyilik ve kötülük *gerçekten* mevcutsa, eskiden bizi
yaşatan iyilikten ayrıldığımızda yok oluruz.

Bakalım neler olacak.

(11 Ekim 2011)

# Ahlakın İki Hedefi

Bir ahlak sisteminin iki hedef gözetmesi gerekir: (1) Kötülüğün
yayılmasını engellemek ve (2) Ahlakî değerlerin sonraki nesillere
aktarılması.

Kötülük ve iyilik her zaman vardır, kimi insanlar her zaman iyi, kimisi
her zaman kötü, ancak çoğunluğu iyilerle iyi, kötülerle kötüdür. Ahlak
sisteminin amacı her zaman varolan/varolacak kötülüğün taklit edilmesine
engel olmak ve iyiliğin taklit edilebilir olmasına çalışmaktır.

Kan davası gibi, mesela, insanların birbirini öldürmesine şartlayan
adetler kötülüğün yayılmasına sebep oldukları için sağlam ahlakî
kurallar değildir. Rüşvet gibi, zina gibi, *herkes yapıyor, ben de
yaparım* demenin makul bir gerekçe olabildiği kötülüklere izin veren
anlayışlar da buna benzer.

Şahsen bir durumcu/mutlakçı (situationist/absolutist) ahlak anlayışının
bu iki hedef için en uygun yol olduğu kanaatindeyim. Her ne kadar bu iki
anlayış birbiriyle çelişebilir görünse de, gerçekte ahlakın
uygulanabilir ve aktarılabilir olmasının iki yüzünü temsil eder.

Mutlakçılık, ahlaken izafiyetçiliğin zıddıdır. Belli ahlaki doğrular
bulunduğunu söyler. Her ne kadar topluluktan topluluğa değişiklik
gösterebilse de doğrular kişiden kişiye değişmez. Ahlakî standartlar
sözkonusu olduğunda *bana göre doğru, sana göre yanlış* gibi cümleler
kurulmasına mutlakçılık engel olur.

Durumculuk ise bu ahlaki doğruların insanların yaşadıkları durumlara
göre uygulanması gerektiğini, uygulamanın bütün şartlarının önceden
belirlenmesinin mümkün olmadığını anlatır. Herhangi bir doğrular
sistemi, durumdan duruma birbiriyle çelişebilen doğrular da
içerdiğinden, hangi doğrunun eldeki duruma en uygun hareket tarzını
oluşturduğuna karar vermek gerekir.

Mutlak kuralların belirlediği doğrular bahsedilen iki hedefe uygun
şekilde durumlara uygulanır. Biri gelip rüşvet almak hakkında sorduğunda
bunun yanlış olduğunu söyleyebiliriz, başkalarının rüşvet aldığını gören
kişi bunu engelleyebiliyorsa engellemeli, engelleyemiyorsa bunun
dedikodusunu yapmamalı ve kötülüğün bilgisini yaymamalıdır, eğer herkes
rüşvet alıyor, rüşvet almayanlar suçlu duruma düşürülüyor ve başka bir
çalışma imkanı bulunmuyorsa, rüşvet almanın en makul yol olduğunu
söylemek mümkündür; çünkü insanın çalışmayarak rüşvetten daha büyük
kötülüklere bulaşması ihtimali vardır.

Durumcu olmayan bir anlayış rüşvet almanın kötülüğünden sonra bunun bazı
durumlar için makul bir yol olabileceğinden bahsetmez. Bu insan, rüşvet
alacağına kendini öldürmüş veya ailesini dağıtmış olabilir, bunların
değerlendirmesini yapmaz. Bu birinci hedefe bir engeldir, çünkü bir
kötülükten uzak tutmaya çalışırken insan başkasının kucağına
bırakılabilir.

İzafiyetçi bir anlayış ise daha en başında, rüşvetin kötü olmayabileceği
düsturuyla başlar. Buna bakıp, insanın rüşvet konusunda canı nasıl
istiyorsa öyle davranması mümkündür. Bu durumda insanı kötülükten uzak
tutmak ve bu kötülüğü bulunduğu yerde izole etmek mümkün olmaz, ahlaki
doğruların gelecek nesillere aktarılması ise zaten mümkün değildir.

Durumcu/mutlakçı ahlakı, dini veya laik doğrular temelinde
seslendirebiliriz. Dini metinler (en azından İslami metinler sözkonusu
olduğunda) zaten bu anlayışı taşır, vahiy durumlara göre inmiş,
peygamber durumların açıklamasını yapmış, bununla beraber mutlak
doğrular vazetmişlerdir. Her ne kadar dini gelenek tefsir (vahyi
yorumlama) ve fıkıh (ahlak + hukuk) konusunda durumculuğun esnekliğini
kaybetmiş ve kitaplara geçen kurallar tüm şartları kuşatan mutlaklar
kabul edilmeye başlanmışsa da, bugün dahi yetişmiş bir fıkıhçı, mutlak
kaynakların ışığında durumlara göre karar verir.

Dini geleneğin doğruluğuna inanmayan kişi için de mesela Kantçı
deontolojik bir ahlak doğruların kaynağı olabilir. Somut ahlaki kurallar
vazeden ve durumlara uygulanması mümkün herhangi bir ahlak sistemi
buradaki anlayış için yeterli derecede mutlaktır.

Modern dünyanın getirdiği ve Türkiye’de *genel ahlak* diye andığımız
şeyi bu iki hedef açısından inceleyelim: Genel ahlakın ne olduğu, nasıl
bir şey olduğu gerçekte pek de belli değildir, aslında *sürü ahlakı*
diyebileceğimiz, *kalabalık ne diyorsa, doğru odur* şeklinde basit bir
açıklaması olan ve bireyin sürüye uyması dışında mutlak doğru kabul
etmeyen bir ahlaktır. Bununla beraber, biz onun, mesela *evlilikte
aldatma kötüdür* gibi bazı kurallarının mutlak doğrular olduğunu kabul
edelim.

Genel ahlakın mutlak doğrusu olmayışı neden kötüdür? Hemen hepimizin
ikiyüzlülüğünün temelinde bu sürü ahlakı olduğu için genel ahlak
gerçekte bir ahlak sistemi değildir. Genel ahlak bir ahlak sistemiymiş
gibi durduğu için, biz de ahlaklı gibi durmaya çalışıyoruz.

O sebeple bu toplumda, ateist açıkça dini inkar edip, müslümanlar
hakkında ne düşündüğünü söylemez ama dindar da açıkça ateisler hakkında
ne düşündüğünü söylemez. Puslu hüsnütabirler etrafında, herkes
birbiriyle iyi geçiniyormuş gibi yapar ama aslında kimse kimseye
güvenmez. Hemen bütün siyasi oluşumların *takiyyeci* olmasının sebebi de
budur, sadece Atatürk büstü önünde dikilen dindar değil, oruç tutmadığı
halde iftar eden ateist de takiyye yapmaktadır. Bunun sebebi de, ortak
bir doğrunun olmayışı, ancak insanların sürüye uymayı doğru kabul
etmesidir.

İkiyüzlülük bahsettiğimiz hedeflerin ikisini de çürütür. Kötülüğün
yayılmasını engellemez, insanlar sadece kötülüğün dışardan nasıl
göründüğüne bakar ve dün kötülük olan, toplumda yeterince destek
bulursa, bugün iyilik olabilir. Ayrıca yeni nesiller genelde bu
ikiyüzlülüğü çok çabuk farkettiklerinden ve kendileri de muteber ve
başarılı olmak için ikiyüzlü olmak zorunda kaldıklarından, ahlakın yeni
nesillere aktarılması mümkün olmaz.

Yeni nesillere aktarılmayan doğrular ise, ahlaki dengenin yok olmasına
sebep olur. Ahlakın sebebi insanların birbirine güven duyma ihtiyacı
olduğundan, ahlaki dengenin yok olması, gerçekte ahlakın yok olmasıdır.
Her ne kadar tüm insan toplulukları (dışardan ne kadar ahlaksız
görünürse görünsün) bu güven ihtiyacının getirdiği ahlaki kurallara
sahip olsalar da, bunların aktarılamayışı, insanların yaşadıkları
topluma duydukları güvenin altını oyar ve yaptıklarıyla düşündükleri
arasına perde çeker.

O sebeple, gerçekte kimsenin kendi küçük haz ve menfaatinden başkasını
düşünmediği, ancak herkesin ahlaklı numarası yaptığı bir toplumda
yaşıyoruz. En ahlaksızımız bile yaptıklarına ahlak kılıfı geçirmeye,
olmazsa ahlakı anlayışını esnetip kendini kabul ettirmeye çalışıyor.
Hepimiz bir tiyatroda, kendimize bile yabancı yaşayıp, ölüyoruz.

(21 Nisan 2011)


# Kötü Dünyada İyi Kalmak

Eğer düşüncemi teksif etmek istediğim bir yer varsa, o da bu mesele.
Dünyanın iyiliği veya kötülüğü konusunda bir genelleme anlamsız ama kötü
olabileceğini kabul edip, kötülük içinde nasıl iyi kalınacağını düşünmek
makul.

İyiliği herhangi bir ahlak doktrinine, güce, sanata, bilime endeksleyip,
bunun üzerinde konuşmak istemiyorum. İyilik bunların hepsinin ötesinde,
belki hepsinden ve diğerlerinden miktar miktar içermesi gereken, ancak
hiçbirine eşit olmayan bir kavram. İnsanın iyiliğini kendi bulması
gerekiyor.

Kötülük de aynı şekilde. Doktriner ahlak size doğru söylemenizi söyler
ama insan doğru söyleyerek de kötü olabilir, iyi olmak ve kalabilmek
için bir ölçüde güçlü olmak gerekir ama güç aynı zamanda kişinin kendine
ve başkalarına karşı kötülüğünü de getirir. Sanat ve bilim iyilik için
de, kötülük için de kullanılabilir, akıl, bilgi ve zeka hakeza.

Otomatik bir formülü olduğuna inanmıyorum. İnsanın hayatına ve
karşılaştığı meselelere dair bir duruş geliştirmesi gerekir, bunu
başkasına havale edemez, kötü bir dünyada iyi olmak hayatın özüdür.

(28 Ekim 2011)
