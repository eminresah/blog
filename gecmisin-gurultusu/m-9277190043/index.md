---
title: Hakikat Taşıyan Karıncalar
date: 2011-08-23
---

[Dünkü yazıda](http://blog.eminresah.com/?p=466) bir çok çeşit hocalar
bulunduğundan bahsetmiştim. Sormak normal: Bunların hangisi doğru?

Şahsen hangisinin doğru olduğuna karar verecek kadar derin görmüyorum
kendimi, daha doğrusu bu insanların hangisinin *daha doğru* olduğuna
karar vermek için, hepsinden daha doğru olmak lazım; ben en doğru
olmalıyım ki hocalarımıza bakıp, *bunların arasında en doğrusu şu*
diyebileyim. (Paradoksu farkettin mi mantıkçı?)

Ancak tabii ki kulp takmak için tahsile ve yeteneğe ihtiyaç yok. Yani bu
hocaların hepsine bir kulp bulabilirim, falanca Şia'ya yakın, filanca
uydurma hadisleri bile kabul ediyor, fulanca cemaati namına pragmatizmin
dibine vurmuş, felancanın kendinden başka referansı yok, fölanca fazla
kibirli… diye uzatırım. Bana hocanı getir, kulp takayım.

Yine de hiçbirine *yanlış* demek için bahane değil. Hepsinin bir yanlışı
varsa, doksandokuz doğrusu var. Belki daha fazladır. Bilemiyorum.

O sebeple bu adamları kocaman bir ekmek kırıntısını çekiştire çekiştire
taşıyan karıncalara benzetiyorum. Hepsi yekdiğerine çatıyor, ama
hepsinin çekiştirmesiyle ekmek yuvaya doğru ilerliyor. Hiçbiri ekmeği
tek başına taşıyamaz ama biri giderse de ekmek taşınmaz değil…

Hepsine eşit uzaklıkta olduğumu söyleyemem. Kendi çapımda ekmeğin bir
köşesinden ben de çekiştiriyorum çünkü, ama diğerlerinin ekmeği bana
bırakıp gitmesini de istemem, herkesin yanlışını gösterecek birine
ihtiyacı var, aralarında *ekmel birinci* olmadığı için, hocaların da.

