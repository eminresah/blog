---
title: Dinin Geleneği ve Yorumu
date: 2011-04-02
---

Biraz [İhsan Eliaçık](http://ihsaneliacik.org/) okudum, eski günlerim
aklıma geldi.

Hepsini okumadım, sadece genel bir intiba edinecek kadar; beğendiğim
tarafları daha çok, yine de *gelenekle* savaşmaya gelince, orası bana
bir süredir pek de hayra çıkan bir cadde gibi görünmüyor.

Ben bir alim değilim, zamanımızda yolunu el yordamıyla bulmak zorunda
olan müslümanlardan biriyim. Farklı fikirleri takip ediyorum, Türkiye
müslümanlarının beni en sevindiren tarafı farklı seslerin çıkıyor
olması; dışardan bakıldığında nasıldır bilmiyorum ama şahsen, 20-30 sene
sonra sağcısının da, solcusunun da müslüman olduğu bir coğrafyaya doğru
gitmekte olduğumuzu düşünüyorum. Müslümanları Liberal/Otokrat/Sosyalist
vs. siyasi akımlara yamamaya çalışanlara nisbet, bugün nasıl
*demokratlık* vazgeçilmez bir unsursa, gelecekte de İslam'ın temel bir
siyaset zemini olacağını düşünüyorum. Bu İslam'a dinlerden bir din
olarak *sadece* saygı gösteren insanlar için üzücü/korkutucu bir gelişme
olabilir, benim gibi hayatının büyük kısmında inançları yüzünden kendini
toplumun kıyısında hissetmiş biri için değil.

Takip ettiğim birçok ekolde, Eliaçık'ın da sık sık başvurduğu bir
*yeniden yorumlama* alışkanlığı var. Sanırım ilk Edip Yüksel/Reşad
Halife hakkında okurken gördüğüm, veya sayılırsa mesela *Rahman
Suresindeki bazı ayetlerin bilim ışığında yeniden yorumlanması* ile
tanıştığım bir faaliyet.

Entelektüel bir faaliyet olarak değer veriyorum, en azından bilgim
artıyor. Yine de *darabe kökü ayırmak manası da taşıdığından aslında
ayetin anlamı…* diye başlayıp giden tefsirlerden *elektrik almadığımı*
da farkediyorum, sebebi de sanırım müelliflerinin bir noktada *benim
anlamım senin anlamını döver* demekten başka çaresinin olmaması.

*Müşrik aslında şirket ortağı demektir, adı da aynı bak, şirket, onun
için tüm şirket sahipleri müşriktir, zaten Mekkedekiler de aynı şirketin
ortağı olduğu ve aralarına başkalarını almadıkları için
lanetlenmişlerdir* diye bir yorumda bulunsam, bunun yanlış olduğunu bana
nasıl *isbat* edebilirsiniz? Efendim, oradaki müşrik şu anlamdadır, şirk
bu anlamdadır, falanca Arapça sözlükte şöyle geçer, filanca dilbilimci
böyle der; sabaha kadar konuş ama kelimeye bir anlam vermişim, parçalar
da aşağı yukarı bir araya geliyor, gelmeyeni de üfüre üfüre doldurmak
elimde, nasıl isbat edeceksin yanlış olduğumu?

Ben bu Internet aleminde *Peygamber Mekke'de değil, Kudüs'e yakın bir
yerlerde doğdu, onun için verilen mesellerin hepsi Kuzey
Arabistan'dandır* diyen adam da okudum efendiler. İkna etmek için de
uğraşıyordu ciddi ciddi.

Kitaptaki icazla Arapça'nın zenginliği bir araya gelince, insanın her
şeyi yeniden üreteceği geliyor olmalı, kaynak da sebil gibi, 1400
senelik tarihte aynı konuda zıt fikirlere sahip en az iki grup
bulabilirsiniz, işi biraz allayıp pullayınca *yitik bilginin esrarı* da
çözülür, *hah* der okur, *aradığım her şey burada, bak 19'lar tutuyor,
tutmasına engel sadece Tevbe Suresi'nin son iki ayeti, onları kaldırınca
müthiş mucize gerçekleşiyor.*

*Hadi baştan alalım* tefsirlerinin hepsinde hissettiğim bir *risalet
yarım kaldı, biz tamamlıyoruz* kokusu vardır, bazısı Reşad Halife gibi
kestirmeden *son nebi Muhammed'di ama ben de son resulüm* der, bizi
fazla düşünmekten kurtarır, bazısı da garip bir *karşıyım karşı tarihe
karşı* havasıyla yazar.

Evet bugün baktığımızda Muaviye b. Ebi Süfyan ile Ali b. Ebi Talib
arasındaki çatışmada kimi tutacağımız konusu gayet net, bugün hiçbir
müslüman Hz. Ali'nin o savaşta haksız olduğunu düşünmüyor, ama *bugün*
düşünmüyor, 1400 sene sonra düşünmüyor. İnsanların pek çoğu sokakta
basit bir sebepten kavga eden iki kişi görse, onların arasında bile
tamamen objektif bir yargıya varamazken, 1400 sene önceki gayet karmaşık
ve işin içine her türlü rivayetin girdiği bir mevzuda çok rahat haklıyı
haksızı bulabiliyor.

*İnsan hüküm vermekte çok acelecidir.*

Ehl-i Sünnet dediğimiz, şahsen benim de her zaman ittiba ettiğimi, her
hükmünü seve seve benimsediğimi iddia edemeyeceğim geleneğin bu
konulardaki politikasını takdir ediyorum. Bu konular üzerinde geleneksel
fikirleri savunanlar da, yeni yorumları yapanlar kadar meselelerin
hakimi, bu meseleler yüzyıllardır var, ancak müslümanlar arasındaki
kavga sebeplerini unutturmak için üzerinde durulmayan, konuşulmayan,
kaşınmayan sorunlar. Çünkü denenmiş ve görülmüş ki, tefsir için kavganın
sonu yok, galibi de belli değil.

Sahabenin bazısı bazısından daha değerlidir, hadisin bazısı bazısından
daha sağlamdır, bazı ayetleri yorumlamak diğerlerinden daha kolaydır,
bazı meseleler de daha net çözümler vardır ve elbet müslümanların
İslam'la olan münasebeti de içler acısıdır, ancak *hadi baştan alalım*
diye giriş yapıp, tarihi yeniden yazmayı amaçlayan müfessirlerin de, o
tarihin tüm savaşlarını, mücadelelerini, kıyımlarını yeniden yaşamayı
göze alması lazımdır.

Bunun için de, kusura bakmasınlar, peygamberi yeniden getirmeleri
lazımdır. Çünkü iş gelip, *benim dediğim, senin dediğin* kavgasına
dayanınca, kimse falanca hocanın yorumu için kan dökmez ve can vermez.
En azından bu zamana kadar *uğrunda ölürüz* denen birini görmedim;
millet bırak uğrunda ölmeyi, kılacağı beş vakit namazı üçe indiriyor
diye seviyor adamı zaten.

Hz. Peygamber *ben Tevrat'ın yeni bir yorumunu yapıyorum* diye
başlamadı, vahiyle başladı; Allah'ın ona indirdiği ve yol gösterdiği bir
kaynak vardı ve o kendisine inenin tek uygulayıcısı ve müfessiriydi.
Zamanımızın *risalet tamamlayıcılarından* böyle farkları vardı, ve *buna
rağmen* Kitab ve müslümanlar modern müfessirlerimizin şikayet ettikleri
akıbetten kurtulamadı. İşin özü, Hz. Peygamber, bu *avantajlarına*
rağmen, ölümünden otuz yıl sonra şikayet ettiğiniz Emevi hanedanını
engelleyemediyse, dinde yapmayı umduğunuz devrimin sonucunun daha iyi
olmasını beklemek ne kadar gerçekçi?

*Ben olacaktım ki, Mekke'nin fethinde bütün Beni Ümeyye'nin boynunu
vuracaktım* mı diyorsunuz?

Tarih geçmişte kalmış, kavgaları öğrenmenin, farklı bakışların elbette
faydası var, insan tahkik ettikçe daha derinleşiyor, velakin kimse geri
dönüp tarihi yeniden yazamayacak. *Kitabı yeniden yorumlarım, yeni bir
Asr-ı Saadet başlatırım* diyen adam da yanılacak, çünkü elindeki malzeme
kayayı yerinden oynatacak kadar güçlü olabilir ama zirveye taşıyacak
kadar değil. Ehl-i Sünnet, kayayı orasına burasına destek koyup ancak
düşmesini durdurabileceğini farketmiş, zira yukarı taşımak heveslisi
insanların hemen hepsi kayanın biraz daha inmesine sebep olmuşlar. Kaya
yerinden oynayınca önce onu sırtlamaya çalışanları ezmiş.

Başka bir vecih, diyelim ki Hariciler Ali'ye değil Muaviye'ye
suikastlarında başarılı olsalardı; Ehl-i Beyt bir saltanat kursaydı,
ancak (yine Ehl-i Beyt sayılan) Abbasiler gibi dejenere olsaydı ve bir
isyanla kendi isimleriyle beraber, Peygamberin ismini de tarihten
silseydiler; bugünkünden daha mı iyi olacaktı? Muhalif olduğu için masum
kalabilmiş olduğunu neden kimse düşünmüyor; tarihteki hangi iyiliğin
kötülük, hangi kötülüğün iyilik üretmediğini gördünüz de bu kadar
eminsiniz sonuçlardan? Belki içinde bulunduğumuz hal, olabilecek
hallerin en iyisidir, ola ola ancak bu kadar olabiliyordur, ne malum?

Takdir değil mi hepsi?

O sebeple geçmişteki kavgaları yeniden başlatan kimseyi şahsen pek
tasvip etmiyorum. Fikrini söylemenin, yeni ictihadda bulunmanın fazla
ateşlenmeden, aynı kıbleye secde ettiğin insanları üzmeden de
yapılabilen yolları vardır; zaten müslümanların çoğu *bir yerlerde* bir
yanlış olduğunun farkında, ancak bu yanlışı *taaaa* Hz. Peygamberin
vefatından başlatınca, biraz *flu* kalıyor her şey.

Yeni bir din kurmak heveslisi insan buyursun kursun, çekinmesin, *ben
peygamberim* desin, vahiy alsın, ders versin, o zaman işler daha kolay
olur, ancak birbuçuk milyar nüfusun paylaştığı, ondört asırlık bir
kültürün, kendi derin yorumu ve keşfi yüzünden değişebileceğine pek de
ihtimal vermesin. Ehl-i Sünnet, ideal bir durum olmayabilir, yanlışları
olabilir, kendi içinde çelişkileri olabilir, ancak yeni yetmelerin sahip
olmadığı *gerçek hayatta pişmiş olma* gibi önemli bir artısı vardır ve
öyle veya böyle öğretecek çok şeyi olan bir gelenektir.

Bir de *diğer oyuncuları* düşünerek bakalım: Hz. Peygamber risaletini
kimsenin oyuncağı olma tehlikesinin bulunmadığı, ne Rum, ne Fars
ajanlığıyla itham edilemeyeceği, büyük siyasi aktörlerin dışında bir
coğrafyada gerçekleştirdi. Yeryüzünün tek kişiden neşet etmiş en büyük
etkisi ondan kaynaklandı; tek başına bir devlet, kabile, düzenden öte,
bir *medeniyet* kurdu.

Buna benzer bir etkiyi İslam coğrafyasında yeniden yaşatmaya çalışan ve
bu sebeple *asli kaynaklara inen* hareketlerin, artık müslümanların o
kadar kendi başına olmadığını düşünmeleri ve iyi niyetle bile olsa
yaptıklarının sonunda müslümanları geri götürme ihtimalinin hesabını
verebilmeleri gerekir.

Misalen günlük hayat içinde insanı kısıtlayan bir çok dini kuralın
Kitap'ta değil, Hz. Peygamber'in uygulamasında olduğunu görürsünüz,
sünneti kaynak kabul etmek de fakihlerin görüşüdür, yani biri kalkıp
*ben sünneti kabul etmiyorum* diyebilir, her ne kadar fıkıhçılar bu
kurallarını Kur'an'dan aldıklarını söyleseler de, peygambere itaatin
ancak yaşarken mümkün olduğunu, öldükten sonra sadece Allah'a itaat
edilebileceğini iddia ederek bu *sıkıntıdan* kurtulmak da mümkündür.

Ne oldu? Mesela namazın beş vakit olması gibi meseleler artık meşkuktur,
ayetlerde açıkça saatleri yazmadığına göre, yorumunuza uygun saatlerde
kılabilirsiniz. Uygulamaya dönük hükümlerin hemen hepsinde değişiklik
olur, basitleşir, kolaylaşır, *oh be* dersiniz, *din aslında böyle bir
şeymiş.* (Nereden bildiğimi anlatmama gerek var mı?)

Ancak sonunda, bu ayarlamaların hayatınızı kolaylaştırdığı ölçüde düzen
ehlileşmiş bir insan haline getirdiğini de farkedersiniz. Sakal bırakmak
Kur'an'da yazmaz, başörtüsü zaten müphemdir, içki desen *bıraksanız
olmaz mı?* demiş, kesin bir yasak yoktur, falan filan; sonunda
törpülenmiş bir müslüman olursunuz ve herkes sizi daha çok sever.

Şimdi bu hakikatin kulu kölesi arkadaşlar gerçekten İslam'a mı hizmet
etmiştir, yoksa onu daha silikleştirmek derdindekilere mi? En iyi
ihtimalle bunu *bilmediğimizi* söyleyebiliriz.

Birkaç kuşak geçer, bu yeni mezhep bilgiyi ne şekilde aktarır,
mensuplarını ne şekilde yetiştirir, yeni durumlara ne karşılık verir?
Bunlar belli olmadan, ictihadlarının doğru mu, yanlış mı, faydalı mı,
faydasız mı olduğunu söylemek gerçekten güçtür. Gördüğüm hemen bütün
örneklerde, bu şekilde atılan taş, genelde ürkütülen ümmete değmemiş ve
sonunda olsa da olur, olmasa da bir grup ortaya çıkmıştır. Söyledikleri
doğru olabilir ancak doğruya hizmet etmez.

Bu sebeple İslam hakkında yeni bir fikir gördüğümde, şu subjektif
kıstaslara bakıyorum. Bunlar elbette kendim için geliştirdiğim basit
prensiplerdir ve *isbatı* yoktur, kimseyi de daha iyi bir insan
yapacağını veya hakikate ulaştıracağını iddia edemem.

Belli bir sırada olmadan şu soruları soruyorum. *Bu büyük fikir*

-   *Diğer müslümanlar hakkında ne demektedir?* Söze *bir ben doğruyum,
    müslümanların gerisi cehennemlik* diye mi başlamaktadır?

-   *Tarih için ne demektedir?* Gelmiş geçmiş ve İslam medeniyetine öyle
    veya böyle katkıda bulunmuş insanlar hakkında ne demektedir? Tarihi
    olduğu gibi kabul etmekte, insanların yanlış yapsa da iyi niyetli
    olduğunu düşünmekte ne kadar rahattır? Doğrularını illa geçmişteki
    yanlışlar üzerine mi bina etmeye çalışmaktadır?

-   *Mülkiyet ve ekonomi için ne demektedir?* Dünya ekonomik düzenini en
    fazla dini bir kisveyle devam ettirmekten başka bir düşüncesi var
    mıdır?

-   *Kafirler için ne demektedir?* Bilhassa dünyanın efendisi kafirler
    için ne demektedir? Onlarla münasebeti nedir? Onlara bakışı
    nasıldır? Fikirlerin uygulanması sonunda kafirlerle daha yakın mı,
    daha uzak mı olacağız? Söylediklerinin sonunda kafirlere benzeme
    tehlikesi var mıdır?

-   *Irklar, kavimler, milletler için ne demektedir?* Milliyetiyle,
    ırkıyla, ailesiyle, kökeniyle övünmeye çanak mı tutmaktadır? Bayrak,
    vatan gibi sahte kavramlar ve putlar için ölümü makul görmekte
    midir?

-   *Atatürk için ne demektedir?* Atatürk'ü müslüman yapmaya uğraşmakta
    mıdır? Onun putlaştırılmasına, putuna selam durulmasına nasıl
    bakmaktadır?

-   *Fikrin banisi ve mensupları işinde, mesleğinde ne kadar
    başarılıdır?* Hz Peygamber de, sahabeleri de, mezhep imamları da
    yeryüzünde başarılı olabilmiş insanlardı, bunu küçük gören, karnını
    kitapla doyurmaya çalışan insanın söylediklerinin hayatla ilgisini
    kaybetmesini çok gördüm. Başarı elbette tek kriter değil, kesinlikle
    zenginlikle ölçülen de değil, ancak bir mesleği hakkıyla icra
    etmenin tecrübesinden geçmemiş insanın hayat hakkında ürettikleri
    hayli afakidir.

Hepsinden geçen fikir görmedim şimdiye kadar, evet Ehli Sünnet'in de
bütün takipçileri bu kriterlerden geçemez, o sebeple, başta da dediğim
gibi el yordamıyla, kendime yetecek kadar bir şeyler öğrenip,
öğrendiğimi de becerebildiğim ölçüde yaşamaktan başka derdim yoktur,
ancak bu konuda da en önemli kaynağım Ehl-i Sünnettir.

Kusurlu bir insanım, böyle zor bir konudaki yazıda da kusurlarım vardır,
Allah beni affetsin, sizin affınıza sığınırım.

