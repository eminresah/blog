---
title: Emanetçi
date: 2011-05-31
---

Emanetten haberi olmayan bir emanetçi olabilir mi? Olabilir.

Bizim halimiz budur. Bizim derken geniş anlamda insanları, dar anlamda
müslümanları, sıkışık anlamda Türkleri kastederim, buradaki hangisi
bilemedim.

İnsan sadece genetik bir mirası değil, davranış kalıplarını,
hassasiyetleri, dünyayı anlama biçimini, bilgiyi de sonraki nesillere
taşır. *Emanet* dediğim, insanların ne olduğunu tam tarif edemeyeceği,
çünkü tek başına bir insanın *sahip* olmadığı ancak toplu halde nesilden
nesle aktarılan hakikat.

Bu hakikatin ne olduğunu tarif edemeyişimiz, emaneti taşımak için
ürettiğimiz bir bahane haline gelebilir. Taşıması zor, yaşaması zor,
aktarması zordur, kolay olsaydı onu dağlara taşlara kuşlara verirlerdi.

Bununla beraber emanetin sahibinin *her an burada* olduğunu hatırlamak
bize ümit veriyor. Emanetini kime hangi yoldan taşıtacağını bilemiyoruz,
onu kaybetmekten korktuğumuz kadar, onu hakkıyla taşıyanlardan
olduğumuzu da ümit ediyoruz.
