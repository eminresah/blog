---
title: Tatlı ve yazı 
date: 2011-01-11 00:22:50
modDate: 2014-11-23 03:41:51 +0200
---

*Yazmam gerekiyor, bugün gördüm ki yazmazsam ve tatlı yemezsem hayata
dair algılamalarım kırılıyor ve onun yerini ne oyun, ne kitap, ne de
başkaları tutuyor. Yemek değil tatlı ve kitap değil yazı.*

Yazacak bir şeyin olmasa bile yaz, ki gönül içindekini söylemek için
açılsın, okuyan olur, belki olmaz, belki kimse söylediklerine kanmaz, ve
belki kendin de dahil insaniyetin tamamına *yalan* söylemiş olursun;
yine de yaz, yazıda belir, yazıda keşfet.

Yazmayınca ne oluyor? Geçmiş kayboluyor, gün bulanıyor, ufak tefek
kelimeler zihnimde büyümeye başlıyor, tefek ufak batmaya başlıyor,
*büyük sevgiler* bu hengameden kaçıp gidiyor, sanıyorsun ki zihnini
temiz tutmanın yolu etrafındaki döküntüyü azaltmak, hayır, zihnini temiz
tutmanın tek yolu var, o da yazmak, döküntüleri yazmak, sızıları yazmak,
bakışları yazmak.

Bırak, aklına gelmese de yaz, kopya çek, ısıt, ısır kelimeleri, kanasın
dilin, sonra tükür, belki kimseye deva olmayacak dediklerin ama sen de
kalmayacaksın ruhunun hapsinde, arada konuşan kalbinin dediklerini
duyacaksın belki ama korkmayacaksın, sabretmek daha kolay gelecek, nehir
gibi, göl gibi değil, *bataklığa dönen göl* gibi değil, ne denizden, ne
dağdan haberdar bir nehir gibi akacaksın.

Ne balıklarla uğraşacaksın, ne bildiğinle… *Bilmiyorum zaten, karar
verdim buna.* Evet, bilmiyorsun, bilmediğini bilmen, cehaletini
farketmen tek kazancı senelerin. Bilenlere veya biliyormuş gibi
yapanlara gıpta et şimdi, sakin sakin dinle, aslında hiç de anlamlı
tavsiyeler vermeyen ve senin hayatınla, derdinle ilgili en ufak bir
fikri bile olmayan insanları dinle… Sonra teşekkür et, sonra gülümse
onlara ve tekrar konuştuklarında tekrar dinle… Tekrar teşekkür et ve
tekrar dinle… Evet, biliyorlar, sen bilmiyorsun, onlar daha iyi biliyor
her şeyi.

*Geçmişin bana getirdiği şey sadece bir cehalet duygusu, bazı zamanlar
zihnim bir yerlere akmış, mesela lavabodan, tuvaletten veya duş
teknesinden kayıp kaybolmuş gibi hissediyorum; sanki bildiklerimin veya
önem verdiklerimin hepsini unutmuşum, sanki ideallerin, eski günlerin,
ruhumun, dinimin, insanların hepsi geçmiş, ben ortada zamanının olmadığı
bir boşluk içinde içindeyim, büyüyen boşluk, sıkıcı değil, boşluk bile
değil bu… Dolu yok ki boş olsun.*

Hala fazla düşünen bir zihnin var, hala kendini öven, kendini açıklamaya
çalışan. Kendine bir dil icad etmeye, kendini tanıtmaya, kendini
bilmeye. *Bilginin yaratılmasına dair* yazdıklarını hatırlıyor musun,
hani, Allah’ın zaten bildiği bir geleceği neden yarattığına dair, kısaca
*Allah geleceği yaratmış olabilir ama bu geleceğin bilgisini yaratmış
olduğu anlamına gelmez, Allah’ın bilmesi de insanların bilmesi gibi
olmayabilir* demiştin, sanki her şeyi bilen, her şeye gücü yeten bir
Tanrı’nın neden bu kadar kötülüğü yarattığını açıklamaya çalışır
gibiydin.

*Hayır, ben onu gelecekle ilgili yazmadım, onu, bana insandan öncesini
soran birine cevap olsun diye yazmıştım, Allah’ın kainattan önce
yarattıklarına dair bilgiyi yaratmış olduğunu neden kabul etmek
zorundayız, diyerek, Allah zamansız varlığı da yaratmış olabilir ancak
insan için bunun bilgisini yaratmamıştır, kendi zatıyla ilgili bilgiyi
yaratmamış olduğu gibi…*

Şimdi bunun ne kadar komik olduğunu görüyorsun, laf ebeliğinden başka
bir şey değildi, halbuki sana ne kadar orijinal, sırların tamamını
açıklamakta ne kadar da becerikli gelmişti, *mahluk bilgi ve ezeli
bilgi*, gerçekte, kendi uydurduğun masallardan başka bir şey değildi.

*Yine de orijinalliği takdir etmen lazım, insanların felsefe diye malumu
ilamdan başka bir şey yapmadığı ve felsefenin tek tesellisinin kadın
avcılığı olduğu bir memlekette en azından düşünmeyi isteyecek kadar
saftım.*

Düşünemesen bile öyleydin. Sonra kayboldu o rüzgarlar, kendini oluşun
saflığına ve şimdi boğulduğun hiçliğe attın. Geçmiş seni bir lokmada
yedi, gelecekse hazmedemeden kustu. Orta yerde bir mide bulantısı olarak
yaşıyorsun.

*Hayat bir mide bulantısından başka bir şey mi ki?*

