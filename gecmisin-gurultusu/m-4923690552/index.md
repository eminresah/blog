---
title: Yat İlahî
date: 2011-04-25
---

Bir ilahiyatçı değilim, olmayı istemedim değil, kaynaklarını
okumadığımdan da değil, nasıl düşündüklerini bilmediğimden de değil…

Birinci sebep, eğer dinin yorumunda gerçekten bir değişiklik yapacaksam,
bunun temelde *benim* yorumum olduğunu kabul etmem… Her ne kadar
ilahiyatçılar (bilhassa zamanımızda) kaynaklardan yorum yaparken
bunların *tek doğal yorum* olduğunu ardarda dizdikleri ayet ve
hadislerden isbat etmeye çalışıyorlarsa da, kendimi metnin bu kadar
mucizevi şekilde *hesaplarıma* denk tutmasının getirdiği kibirden
korumanın daha doğru olduğunu düşünüyorum.

*Allah şöyle söylüyor* dedikten sonra bir insanın eleştirilmesi, *ben
şöyle söylüyorum* akabindekinden daha zor. *Allah size tüm mallarınızı
dağıtmanızı söylüyor* demekle, *ben size Allah'ın tüm mallarınızı
dağıtmanızı istediğini söylüyorum* arasında ciddi bir fark var ve
ilahiyatçıların hemen her zaman bu farkı unuttuğunu düşünüyorum. Dünya
da, Kur'an da, Sünnet de\_tefsir (yorumlama) edilmesi gereken
*kaynaklardır, tefsir de her zaman bir* yorumlanan *(mesela Kur'an) ve
bir* yorumlayana\_ (müfessire) ihtiyaç duyar, yani işin içinde her zaman
bir öznellik vardır. Bu öznelliği üslup ve kaynakları sık sık anmak
suretiyle unutturabilirsiniz, ama ben kendim unutamadığım için
unutturmayı da pek beceremiyorum.

İkinci sebep, zamanın ruhunun zorladığı bireyciliğin hemen bütün dini
yorumlara sirayet etmesi ve bundan kaçışın mümkün olmayışı. Misal,
başörtüsü ve tesettür konusu… Bu emrin anlaşılabilir tek hikmeti
erkeklerin gözünün önünden kadın cismini uzak tutmak olabilir, bu ise
*herkes* yaparsa amacına ulaşır, bazılarının tesettüre girmesiyle mesele
çözülmüş olmaz. Ancak zamanımız hemen bütün dini konuların bireysel
açıdan ele alındığı bir zaman olduğundan tesettürü sadaka gibi şahsi bir
ibadet tarzında yorumlamak alışkanlık olmuştur. Buradaki arıza
ilahiyatçıların bakışının bu kitabın indiği devirdekinden ne kadar
farklı olduğundan (ve bundan bihaber olmalarından) kaynaklı.

Eski devirlerde, kadın hiçbir zaman bir mücadele aracı haline
getirilmez, tesettür hukuki/sosyal/ailevi dezavantaj veya avantaj haline
gelmez, evindeki mesture kadın kocasını *gayrımesture* bir işyerine
gönderirken *kocam acaba oradaki kadınlarla daha iyi vakit geçiriyor mu*
endişesine kapılmaz, kadın başını örtüp yüzüne bi ton makyaj yapmaz,
kadın mukaddestir, korunur, öne sürülüp erkeklerin iktidar aracı,
müslümanlığını isbat aracı haline gelmez… Çünkü tesettür toplumsal bir
meseledir, herkes yaparsa anlamlıdır, bazıları vasıtasıyla hedefine
ulaşmaz. Toplumun genel kabulü o yönde değilse, bir kadının örtünerek
karşılacağı hukuki/sosyal/ailevi sorunlar sebebiyle örtünmemesi gayet
makul bir gerekçedir ve bu sorunları çözmek, kadının değil, erkeğin
vazifesidir. (Ama tabi erkekler bunun yerine meseleyi kişisel bir mesele
gibi algılamanın getirdiği hoşluklardan, hem evindeki mesturenin verdiği
güvenden, hem içten içe flört edebildiği arkadaşlarının bulunmasından
memnundur, *sorun mu, hangi sorun? Herkes istediği gibi yaşasın
kardeşim.*) Buradaki mesele dinin *zamanımıza ait* yorumundan çok,
zamanımızın nasıl bir zaman olduğunu ve bizim İslam'a nisbetle nerede
durduğumuzu tesbitle alakalıdır. Gördüğüm ilahiyatçılar böyle yapmak
yerine bildiklerini tekrar etmeyi tercih eder.

Başka bir örnek, kağıt para veya kambiyo rejimi gibi avadanlıkların
olmadığı, tek geçer akçenin *altın para* olduğu zamanların ekonomik
kurallarını bugüne taşırken görülür. Faiz yasaktır, ama yorum sonsuzdur.
*Enflasyon oranında faiz almak serbest midir?* sorusunun sorulabiliyor
olmasının bile bir yerlerde bir yanlışlık olduğunu ihtar etmesi gerekir,
*devlet tahvillerine yatırım yapan faizsiz bankanın getirisi helal
midir?* sorusu da buna benzer. Devlet tahvili ne, bankanın getirisi ne
demek? Bir defa kağıt parayı ve paranın değerinin bankalar aracılığıyla
değiştirilmesini kabul ettikten sonra, hiçbir İslami ekonomik prensibin
doğru çalışmayacağını görmek çok zor değil ama tabi bunu konuşmak yerine
*bireysel fetvalar* vermek daha kolaydır.

İslami konularda eksikliği çekilenin yeni yorum olduğunu düşünmüyorum.
Bu konularda da eksiklik var, evet, yeni durumlara yeni çözümler
gerekiyor, ancak asıl dert ilahiyatçı azlığından değil, adam kıtlığından
dolayı yaşanıyor. Hayat içinde karşılaştığımız çoğu durumda nasıl
davranmamız gerektiğini biliyoruz, ancak işimize gelmiyor ve yeni
yorumlara sardırmanın belki de işimizi kolaylaştıracağını düşünüyoruz.

Sanılmasın ki kendimi *kıt adamlardan* biri sayıyorum. Zamanında *Hz.
Peygamber devrinde olsak çoğumuz müşrik kalırdı* deyince alınanlar
olmuştu, sanki kendimi iman edeceklerin arasında saymışım gibi. Ben de
bu *adam olmayanlardan* biri olabilirim, Hz. Peygamber devrinde yaşasa
ona iman etmeyebileceklerden biri olabileceğim gibi.

Üçüncü mesele ilahiyatçıların genelindeki hayattan kopukluk ve hayatını
onlardan ibaret görecek derecedeki kitabilik. Hz. Peygamber bir ümmi
idi, bu onun vahyin olmadığı yerde ve zamanda bile hikmetle hareket
etmesine engel olmadı, vahyin başlangıcından sonra da insanlara elindeki
bir kitabı gösterip, *ona tapmalarını* istemedi, zaten yaşayan
Kur'an'dı, kendisi de insanların arasındaydı ve Kur'an henüz iki kapak
arasında toplanmamıştı. Ayrıca vahyin şekli de bize *her durumun farklı
olabileceğini* işaret etti. Biz bunu unuttuk ve ne zaman ki
ilahiyatçılar fikirlerini kitaplara doldurup, hikmeti şişeleyip
erişilmez yaptı, bir de bunun üstüne hayatın ortasından çekilip,
kenarından yaşamaya başladı, din dondu ve öylece kaldı.

Zamanımızdakiler de, ya üniversiteden maaş alan, ya da kitaplarının
geliriyle geçinen insanlar olarak hayatın ortasında değil, bizzat
yaşamadıkları ve tecrübe etmedikleri konularda fetva veriyor. İşin
temelindeki insanilik ölüyor, kitaplar insanlardan önemli hale geliyor
ve insanlar giderek dini konulara *eskilerin masalları* gözüyle,
eğlencelik bakıyor. Dindarlar modern çağın palyaçoları haline geldi.

Burada anlattıklarımdan ben de vareste değilim, bir şekilde aynı
arızalar bende de mevcut, yine de kendimi kitapların arasına gömerek
hiçbir sorumluluktan kurtulamayacağımı da biliyorum. Din konusunda *hadi
yeni bir yorum yapalım* da, *eskiler ne diyorsa doğrudur* da pek
güvenilir gelmiyor, birinci grubun çok farklı üyeleri birbirlerinden çok
farklı şeyler söylüyorlar ve bunun nereye gideceği belli değil, ikinci
grup ise, bizi bu hale getiren geleneği tekrar etmenin nasıl olup da
buradan çıkaracağını söyleyemiyor.

Kendimi elindeki fidanı kıyamet koparken dahi dikmekle emrolunmuş bir
adam olarak görüyorum. Görüyoruz ki zaman geçiyor, insanlık belki yüz
yıl daha varolmayacak, ancak sorulduğunda *elimizden gelen buydu*
diyecek kadar bir şeyler yapmış olalım diye yaşıyoruz.

Emanetin insanlıktan alınıp, başkalarına verilmesine az kaldı. İnşallah
onlar bizim kadar aptal olmaz.

