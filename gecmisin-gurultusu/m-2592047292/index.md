---
title: Ve nihayet Panteizm
date: 2011-01-04
---

Evet, bulduk sonunda… Evet, baştan beri zaten başka çaremiz yoktu;
dünyanın resmi dini Panteizm olacak.

Birileri İsa Mesih'le anlatmayı tercih edecek, birileri Mevlana'ydı,
tasavvuftu, falandı filandı yoluyla, birileri Buda yoluyla, birileri
Atman ve Brahman yoluyla, birileri de “evren"in kanunuydu, sırrıydı,
falan filan yoluyla… Sanacaksınız ki farklı farklı dinler var, hayır,
hepsi kendi içinde ufak tefek kültlere bölünmüş -Atatürk kültü, Ekmek
kültü, Mevlit kültü, Türbe kültü, Fethullah hoca kültü, Diyanet kültü,
Türk İslam kültü…– çeşitli büyük dinler, hepsinin temelinde *kardeşlik*,
hepsi birbirini seviyor ve anlıyor ve elbette *barış* içinde yaşıyor.

Ama tabi ki aslında birbirlerinden bir farkları da yok. Zira Ateizmin
keskin sirkeliği ve Agnostikliğin kokmaz bulaşmazlığı yanında Panteizm
isteyenin istediğine inanmasını ve yine de rahat kalmasını sağlıyor.
Tanrı yoktur demiyor ama gerçekte Tanrı vardır da demiyor, bu soruyu
çaktırmadan *evren*‘in altına süpürüyor ve insanlar arasında
anlaşmazlıklar, *hepimiz Tanrıyız ve Tanrı hepimiz* deyince bir anda
kayboluyor, güzel bişiy bu Panteizm o sebeple, şeker.

Bismarck'ın hatıratının başında okumuştum, bilmemkaç yaşımda Panteist
olmaya karar verdim, diyordu. Bismarck büyük adam, o kuvvetli pos
bıyıklı devlet adamının, Spinoza gibi *tin tin* birinin çeşmesinden su
içmesi garip gelmişti. Ve demek ki, yaptığı işleri engellemedi, sadece
kendine destek buldu *evrenden*, demiştim.

Panteizm'in bir de şöyle bir faydalı tarafı var: Ateistler de buna karşı
çıkmıyor, mesela günümüzün Ateizm peygamberlerinden Dawkins açıkça
reddettiği Tanrı'nın Panteizm'in Tanrısı olmadığını söylüyor;
Agnostikler için de makul bir çözüm bu, zaten samimi bir Panteist'in de
Tanrı'nın *varlığı* konusunda çok emin olması gerekmez.

Panteizm Laiklikten de daha faydalı, hem insanların inanç açlıklarını
doyuruyor, hem de Laikliğin hedeflerini daha sakince gerçekleştiriyor,
ama elbette, her zaman *status quo* lehine.

Panteizm'e karşı çıkmak gerçekten zor, çünkü ne taraftan yaklaşacağını
bilemiyorsunuz, her an elinizdeki dini kaynakların *gerçekte*
Panteizm'den bahsettiğini farkedebilir, siz de bir Panteist
olabilirsiniz.

Velakin asıl derdi Tanrı'nın hüviyeti veya evrenle ilişkisi değil,
Dünyanın ve insanların ortak ürettiği nimetlerin nasıl paylaşılacağı
olanlar için bir şey değişmiyor, Panteizm'in tepedekilere güzel
gelmesinin sebebi, statükoyu açıklamak ve kutsamak için kolay bir sebep
sunuyor oluşu, ve evet *hepimiz Tanrı'yız ama bazılarımız daha Tanrı.*

Panteizm işte bu sebeple tehlikeli. Adalet arayan insanı uyuşturan her
şey gibi tehlikeli, yoksa fikren çok büyük bir derinlik ifade etmiyor
kimsenin hayatında, sadece ihtiyacımız olduğunda çağırabildiğimiz ve
bizi fazla yormayan bir arkadaş gibi.

Kimse Panteizm'in Tanrısı için ölmez, bu sebeple insanın dünyayı
değiştirmek isterken yanına alabileceği bir Tanrı değildir; bu sayede
Tanrı'nın her zaman statükodan yana olması da sağlanır, çünkü yeryüzünde
bir değişim için mücadele edenler karşılarında bir de Tanrı
bulacaklardır, yenmesi hiç de kolay olmayan bir Tanrı.
