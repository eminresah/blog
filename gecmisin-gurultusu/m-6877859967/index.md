---
title: Hüzün Denizinin Kızları
date: 2011-06-25
---

Bir hüzün denizinde sallanan kayık, kaşık kabilinden aklımla idare
etmeye çalıştığım, her fırtınanın beni bilmediğim kayalıkların dibine
bıraktığı kayık… Seninle biz hangi mehtapları paylaştık, hangi yosunlara
-ah, *fikir* dedikleri yosunlara- yapıştı kaşığım, çekip alınca nasıl da
yosun bulaştırdım hep elime yüzüme…

Şimdi derdim deniz kızları. Bir görünen, bir kaybolan, hüznün altından
gülümseyen kızlar. Yosun gibi yapışkan değil ve kayalıklar kadar
korkutucu. Gördüğüm tüm resimlerden daha sahici ve hüzün denizinde
kayığımı, özenle koruduğum üçgen kayığımı batırmaya namzet kızlar,
kendimi ellerine bırakmamı bekliyorlar.

Kaşığım yön göstermiyor, mehtabı seyretmiyorum, denizin sessiz
karanlığında birinden yansıyacak tek ışık için geceler boyu nöbetçiyim.
Biliyorum, saraylarında nefes alamam, cesedimden gayrısı öpemez onları
ve yine biliyorum, hüzün denizine onlar için dalacağım.
