---
title: Hüccet
modDate: 2014-11-23 03:41:51 +0200
date: 2011-08-22 04:24:20
---

Kararsız başladığım yazılardan biri bu, Allah kimseyi kararsız yapmasın.

İş müddetince söylemek zorunda kaldığım (diye avunduğum) bazı ufak
yalanlara, bitmez tükenmez toplantılara çıkmamak için uydurduğum bazı
cin fikir, ne doğru, ne yanlış laflara tövbe ettikten sonra, bir süredir
kapandığına şahit olduğum kapıların yeniden açılır gibi olduğunu
farkettim. Heyecanım bundandır.

Sıkıntımın sebebi de buymuş demek ki, belki *son on gün izin alsam da
itikafa girsem* niyetini alıp, bir odaya hapsolmaktan Hindu müdürün tam
da Ramazan’ın son on günü izne çıkmasıyla engellenmemin sebebi de budur.
Bilen bilir, ibadetinde dikkatli bir adam değilim, itikafım da
muhtemelen uyumakla geçecekti ama o kadarına bile layık değilmişim
demek.

Kendimi bir adada besiye çekilmiş, yediği önünde, yemediği arkasında bir
adam gibi görmeye başladım. İki yönden rahatsızım. Birincisi bu nimete
şükredemediğimi farkediyorum, ikincisi nimete şükredemiyorum ancak *daha
iyisine* tayinimi de isteyemiyorum, bu hal bende lezzet bırakmıyor. Ne
şükür, ne dua olunca, hayat manası da kalmıyor.

Öğrendiğim şu oldu; İnsanlar hallerinden şikayet edip duruyor, dünyanın
ve ahiretin sahibinden istemek yerine yanlış ellerden istiyor ve bu
eller onları aldatıyor. Allah’tan istemekten korkmalarının veya
unutmalarının sebebi de, bile bile yaptıkları ve *nasuh* bir tövbe
etmedikleri kötülükler. Nasıl ki nefsim kirli bulaşıkla dolu masayı
temizlemekten kaçmak için bana dışarda yemeyi öğütlüyorsa, kalbimi
temizlemek yerine de, ondan değil dışardan medet ummamı salık veriyor.

Ben de aldanıyorum. Halbuki masayı temizlemek evla. Allah’ın kalbimize
kurduğu sofra tam bizim için, tam bize göre.

