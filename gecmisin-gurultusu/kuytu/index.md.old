Kuytu [1]_
==========

:date: 2015-05-16 23:14:55 +0300

Kendimi bazen hiçbir şey bilmiyor gibi hissediyorum. Okuduğum kitaplar
işe yaramamış, yanlış okullarda, yanlış öğretmenlerle beraber
bulunmuşum ve şu an açlığını çektiğim bilgiyi değil, yalan yanlış ve
eksik bir takım malumatı öğretmişler gibi geliyor. Garip bir merak,
neyi merak ettiğimi bilmiyorum ama bu bilgi eksikliği rahatsız edici.

Müdürümle kavga ettikten sonra atacaklarını düşünürken iş yerinde 20
kişilik bir grubun yönetimine getirdiler. (Kavga ettiğim adam artık
yok.) Toplamda birkaç milyon dolarlık cirosu olan dört programın
operasyonlarından sorumlu bir grup bu. İşin başına üç ay olmuş geleli
ve kendimi hala cahil hissediyorum. İnşallah sesime
yansımıyordur. Bugün Amerika’nın büyük sigorta firmalarından birine
ait bir program kurulumuna başlayacağız. Bunu büyük ölçüde kendim
yapıyorum.

Yine de cahilim. Kendimi hiçbir şey biliyor gibi hissetmiyorum.
Sordukları sorulara makul cevaplar alıyorlar sanırım, yoksa zaten işte
tutmazlardı ve ben bu yazıları da yazdıran hissiyata benzer duygularla
bazı yönlendirmelerde de bulunuyorum. Sigorta şirketine kurulacak
programın dışarıya ihale edilmesine de benzer sebeplerle karşı çıktım.
Hemen hiçbir *rasyonellik* veya *office politics* becerisi göstermeye
çalışmıyorum, müdürlerime çatır çatır eleştiri yüklüyorum, *hava çok
sıcak, öğleden sonraları uyumam gerekiyor, toplantıları akşam yapalım,
gece çalışıyorum* diyebiliyorum, *yöneticilik denen saçmalık benim
işim değil* minvalli konuşmalar yapıyorum… Hatta adamlara *beni
değiştirin, bebekten dolayı çalışamıyorum, işin aksamasını
istemiyorum* bile dedim.  Samimi ama sakin olmaya ve uygun ölçüde
nezaket göstermeye çalışıyorum, kalp kırmak istemediğim için naziğim,
beni sevsinler diye değil; ama bir yandan da kendimi tuhaf bir
cehaletin içinde görüyorum.

Ne ne yaptığımdan, ne nereye gittiğimden haberim var. Tuhaf bir *akı*
(flux) içinde, sırt üstü bir gölde yatar ve nereye gittiğini bilmez
halde, hangi noktada karaya vuracağımı düşünüyorum ve gelen dalgalara
uygun şekilde davranıyorum. *Uygun şekil* daimi bir şükür hali oluyor.
Kimisi üç santim yukarı, kimi beş santim aşağı… Güneş ise hep yerinde,
gözlerimi açmaya korksam da, orada olduğunu biliyorum.

Bulunduğum bazı pozisyonları bilenler *uvv, bak bunun değerini bil*
diyorlar. Askerde *falanca ünüversitenin doktorasından sürem bitti de
atıldım* dediğimde, *millet oralara girmek için kaç takla atıyor*
demişti biri. Doğrudur. Ben ne girmek için, ne kalmak için takla
attım; bu sebeple hakkını vermiyormuş gibi hissediyorum bazen, şu anki
işimde de durum böyle, ama takla atmak da pek gerekli durmuyor. Yani
ne oluyor takla atınca? Uç. kaç. falan, filan.

Hayatın nasıl yürüdüğü konusunda bir fikrim yok ama insanların
bildiğinden de emin değilim. Bildiğini sanan çok. Sorsan herkesin bir
fikri var, kimi para, kimi mevki, kimi başka bir şey hastası. Ben
bilmiyorum. *La edri.* Benden daha zeki, daha eğitimli olup da her
sabah küfrederek işe gidenler var, büyük mevkilerde saçmalayıp
düşenler var, para ve şöhret içinde yüzüp kendini öldürenler var… Bir
kural yok. *O dilediğine hesapsız verir* bu konuda bildiğim tek doğru.

Elim hakkın eli, dilim hakkın dili, nazarım hakkın nazarı olursa
işimin düzgün gittiğini gördüm, yarın işten atılabilirim, veya bir
süre sonra CEO olabilirim. İkisi de beni şaşırtmaz. *Bilmediğimi
bildiren ve görmediğimi gösteren Allah’a hamd olsun* deyip, halim
neyse, onu yaşamaya devam ederim.

Cehaletimse artarak devam edecek gibi. Hayretengiz bir cehalet ve
cahilane bir hayret.

.. [1] 2011-07-26 13:38:03
