---
title: Mün/nehir
date: 2011-02-08
---

Hayatın devredip duran hallerini yarıda kesmek istemiş. Garip. Üzüldüm.

Kendim öyle zamanlar yaşadığımda, nasılsa *oyunun* bir gün biteceğini
söylerdim. Bir Go oyunda yaptığınız hataların hep orada durması gibidir
hayat, yüzünüze vurur, unutmak, görmezden gelmek mümkün değildir, bu
kadarsa ben artık devam etmeyeyim dersiniz, geçmiş geçmişte kalmamıştır,
salkım saçak her gece odanızdadır ve bu, karanlığın, ebedi karanlığın ve
sahnenin dışına adım atıvermenin çekiciliğini besler. Yönetmen sizi
çağırmadan çıkmak istersiniz. Ben bu rolü beğenmedim demenin bilinen tek
yoludur.

Hayat aptallar için güzel. Bunu tekrar edip durmak da başka bir aptallık
tabi. Herkes tesellisini başka bir şeylerde buluyor, yoksa *burnu yok'un
burnuna değen* kimse için, o her şeyin gerisinden sırıtan anlamsızlık
hayatın sönmeyen gürültüsü.

Taşınması gereken bir yük. İnsanın belki de hayatı fazla ciddiye
almasından kaynaklanan bir yük. Tanrı'ya soracağın tek soru, demişti
biri bana, o zamanlar -ki Agnostik yalnızlıklar peşindeydim- *var
mısın?* derdim, demiştim; şimdi olsa, *ciddi misin?* derdim sanırım,
çünkü şüphem, Allah'ın *feci şekilde* kendiyle dalga geçtiği…

*Kainat Allah'ın kendine yaptığı bir espri mi acaba?*

Ve biz gülmek yerine esprinin ardını araştıran aptallar mıyız?
