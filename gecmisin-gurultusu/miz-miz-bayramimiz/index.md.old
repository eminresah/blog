Mız mız bayramımız [1]_
=======================

:date: 2014-11-23 03:41:51 +0200

Bu bayram biraz garip başladı, sabah 6’da uyandırılmaya çalışıldık ve
gece girdiğimde ağıl gibi koktuğunu düşündüğüm koğuşun bir parçası
olarak kimse uyanmak istemedi. Kimse kalkmadı, *hasbelkader*
göbekli-ama-benimki-kadar-değil yüzbaşı gelmişti uyandırmaya,
*beyleeerr* diyerek uyandırmaya çalıştı ve erat biraz uyanıyormuş gibi
yaptı…

Öteden beri, farz olan sabah namazını es geçip, sünnet olan bayram
namazına koşa koşa gitmenin nasıl bir duygu olduğunu düşünmüşümdür.
Velakin, içinde bulunduğumuz koşullar altında bunu idrak edemedim, çünkü
kalktığımda henüz güneş doğmamıştı ve *yapcak bişiy yok, askerlik*
olduğu için sabah namazını kıldım.

Sonra, demişler ki, bayram namazı yemekhanede, saat yedibuçukta, *şimdi*
dedim *kesin, bunlar yemekhanedekilere masa taşıtırlar, ol sebepten
kahvaltı etmesem mi acep*, Hayır, insanın askerlikte gelişen yönlerinden
biri altıncı hissinin her nevi angaryayı yüz metreden kestirmeye
başlaması oluyor, sonra dedim ki, *taşırız, n’apalım, sevap neyin olur
belki.*

Taşımadık velakin, tereyağ, reçel, zeytin, domates, börek, bir paket
çörekotlu bisküviden mürekkep kahvaltının sonlarında, *son iki dakkaaa*
diye bağırdı ismiyle pek de müsemma olmayan bir başçavuş velakin sesi
duyunca hemen gidip gömlek - pantolon (ki bunlar bizim üniformamız
oluyor) yatağa yatıp, kitap okuyormuş ve o an hiç bir şeyi duyamazmış
gibi yapmaya başladım. Kulağım da kapıda, biri çağırırsa, pike yaptığım
nevresimin altına girip horlamaya başlayacağım, ama heyhat, çağıran
olmadı.

Sonra, namaza beş dakika kala biri, *hadi, inmiyon mu?* dedi, *daha
vakit var* dedim, ama hemen akabinde inip şıpıdık şıpıdık mescid haline
getirilmiş yemekhaneye saf tutmaya… Dedim, acep vaazü nasihat eyleyecek
mi bizim imam efendi, gittim ki, herkes oturmuş, ön safta bizim barmen
arkadaşlar, sonra kimileri ve diğerleri, ve sonra falan ve filan. Saat
tam 7:30’da, imam efendi -ki kendisi aslında nizamiye çavuşlarındandır-,
namazı şöyle şöyle kılacaksınız diye tarif etti. Sonra astsubay geldi,
bizi *omuz temas aralığı* hizaya soktu, sonra *Allahuekber* ve hutbe…

Hutbeyi nereden kopyalayıp yapıştırdıysa, *ailelerimizi ziyaret
etmeliyiz* falan diyor, dedim *bu hutbeyi ciddiye alan bugün firar eder*
ama sanırım pek ciddiye alan olmadı.

Sonra indik, tabii ictima, sonracıma göbekli-ama-benimkinden-hayli-büyük
albay geldi, sırayla hepimiz komtanlarımızın elini sıktık, albay bana
*sen burada mı kilo aldın* dedi, *yok* dedim, *ya sen?* diyecektim ama
*şimdi uygun olmaz, koskoca -gerçekten koskoca- albaya olmaz* diyerek
sustum. Şekerimizi aldık, sonra birbirimizle *bayramın mübarek olsun*
laştık, ve *manav çavuş v.* ile dükkanımızın yolunu tuttuk.

.. [1]
   2010-09-09 18:45:25
