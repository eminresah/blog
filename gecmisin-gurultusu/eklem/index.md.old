Eklem [1]_
==========

:date: 2014-11-23 03:41:51 +0200

Kendimi bir berzahta görüyordum. Hangi tarafa gideceğime karar
veremediğim, çünkü hangi yola saparsam diğerlerini öksüz bırakacağımdan
korktuğum bir sapakta.

Bu yüzden kendimi sığdırabileceğim bütün karpuzlara sarılırken
görüyorum. Ataletimin özü burada. Basitçe *doktora yapacağım*
diyemiyorum, daha da basitçe *çalışıp evi geçindireceğim* diyemiyorum,
yanında yazı yazmam gerekiyor, bir yandan *iyi baba* olmaya çalışıyorum,
bir yandan *geek* geçiniyorum, sadece mesleğime has işler peşinde
değilim ve bir yandan da her şey hakkında fikir sahibi olmayı istemek
gibi bir özrüm var. *Umurumda değil* dediğim (her ne kadar çok görünse
de) fazla konu yok, gerçekte her şey umurumda, velakin kimseye anlatacak
kadar toparlayamıyorum kendimi.

Sabit bir gelirim olsa, muhtemelen sadece yazı yazardım. Sabahları
bulabildiğim kahvelere uğrar, insanların yüzlerine bakarak yazı yazar,
akşamları da bunları toparlardım. Hayat buna izin vermiyor.

Doktorayı annem mutlu olsun diye bitirmek istiyorum, bir de çalışmak
zevkli, ancak muhataralı konularda (mesela insansız uçakların daha iyi
görmesinde, kameraların insanların yardımı olmadan takip edebilmesinde,
bilgisayarların insanların okuyabildiği her şeyi okuyabilmesinde)
çalıştığım için ahlaki kaygılarım var. Daha çoktu. Artık yavaş yavaş
insanın vazifesinin bu olduğuna, kendine yeten makineler icat ettikten
sonra insanın vazifesinin de sona ereceğine inanıyorum. Kıyamet belki de
*Singularity’dir.*

Dünya da bana yardımcı olmuyor. Net cevaplar vermiyor bana. Eskiden her
şeyi çözebileceğim araçlarım vardı, artık her şeyi anlatması ne kadar
uzun sürüyor.

Ne kadar uzun ve ne kadar karmaşık.

.. [1]
   2011-10-14 03:26:52
