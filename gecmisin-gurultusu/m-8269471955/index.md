---
title: Cinlerarası Diyalog
date: 2011-07-30
---

Meşk halinden çıkalım, haydi, haydi. Sakin basalım. Yakin tasarım.

Sutremiz varlık. İlmimizi geri versinler. Diyelim. Gök yüzünü geri
versinler. Giyelim.

Uzun çeşitlemeler, ağaçların kokusu, kaldı çöplük yolunda, insanlar,
insanlar. Nereden başlayalım? Kurbağayı haşlayalım. Göreni taşlayalım.

Mana bizi saklıyor. Günahları aklıyor. Kaldığımız yerlere bizi
soruyorlar, bulamayınca, yokluğumuza, zaten ezelden beri olmadığımıza
kanaat.

Ne diyorlar? Ne arıyorlar? Ne soruyorlar?

Bilmiyorlar. Kendilerini. Bizi. Sonrakileri. Öncekileri. Bildikleri
eşyanın hangisi zevk verir ve hangisi acıtır. O kadar. Onu bile
konuşurlar günler ve bitmeyen geceler. Onu bile ayarlamak için uğraşır
beyaz saçlı cüceler. Ne denizin altındaki, ne bulutun üstündeki
umurlarında; yoksa, varsa, kendi küçük odalarının hangi resimle
donanacağı.

Deniz. Dalga. Yağmur. Fakat nasıl olur?

Bunlar mı bizim üstadımız diyeceksin. Bilmediğimiz. Belki bilmediğimiz.
İmtihan aslında. Kör bir küheylanın çektiği arabadayız ve evimizin
efendisi bizi devriyeye gönderdi.

Küheylan körse. Kim bilir neler?

Bilmek yok. Hepimiz, biz ve melekler ve şeytanlar ve yedi göğün tüm
derinleri kör küheylanın menzilini merak ediyoruz. İlgimiz ondan.
Bilgimiz.

Değişik. Bilenleri ölmüş mü?

Hepsi değil. Çoğu. Bilenleri ölmese de bilgileri ölmüş.

Bilenler var. O halde dirilir. Yeşerir. Bizi bulur. Biz onları.

Menzile yaklaşıyoruz. Bilenler bırakıyor yuları. Araba hızlanıyor. Ufuk
karanlık.

Uçurum. Uçurum.

Ya da bir köprü karanlıktan öteye.
