(Y) hayatının onikibinüçyüzkırkyedinci gününe son ikibinyüzkırkyedi günde olduğu gibi güneşten önce
uyanarak başladı. Gözlerini açtığında tavandaki ekran çalışmaya başladı. Haberleri okuyordu. Yine
kimseye ait olmayan ortada kalmış dertleri herkesin derdi yapmaya çalışıyor diye düşündü. Sahipsiz
dertleri sahiplenelim. 

Tembellik etmek istedi ama yatağı kendini toplama sinyalleri vermeye başladı. *Oturmaya devam etsem
beni de içine alır mı* diye düşündü ama kalktı. Saati kanındaki oksijen değerinin düşük olduğunu
söyledi. Baş ağrısı ve tembelliğin sebebi bu olmalıydı. Kendini de buna inandırmak için *akşam
içtiğimden olabilir* dedi. 

Yatak hızlıca kendini toplayıp bir masaya dönüştü. İçecek robotu içeri girdi. *Kahveniz hazır
efendim.* Karnından çıkardığı kupanın kenarları kirliydi. *Başka bir kupa istiyorum. Bu kirli.*
Robot *tamam efendim* diyerek adama bir sulandırılmış espresso daha çıkardı. *İnsan olsan
terslerdin, suratını ekşitirdin, şu saatte kirli kupa kavgası yapardık seninle* dedi. Robot cevap
vermedi. İçecek robotları pek konuşkan değildi. 

Elinde kupayla banyoya girdiğinde saati hemen *bugün vaktimiz sınırlı efendim* dedi, *lütfen banyoda
çok kalmayalım.* Bu saatle ne zaman *biz* olduk diye düşündü. Banyosu küçüktü. Klozet toplandı duşa
dönüştü. Duş toplandı, bir kurutma makinesi çıktı. Dişlerini mavi bir ışıkla temizledi. Dün akşam
istediği kıyafetler gelmişti, onları giydi. Kirlileri (Kıyafet Merkezi)ne gönderdi. 

*Evler küçüldükçe daha pahalı oluyor* diye düşündü. Bundan daha ufağında yaşamak mümkün mü acaba?
7 metrekarelik bir ev vardı geçen, tek odadan ibaret ve evin kendisi büyük bir robot. Her yerin
ekran olması insana ferahlık veriyor.

*Eskiden büyük ev statü göstergesiymiş. Boşluğa para veriyormuş insanlar. Garip.*

Düşüncelere daldığını gören saati konuşmaya başladı. *Beyin dalgalarından anlıyorlar. Dikkatim
dağılınca da böyle yapıyor.* 

*Saat 10'da bir ihaleye gireceksin. 12'de (Binler Meclisi)nin toplantısı var. Güneş bugün
12:16'da zirvede olacak, jûmre ayinine katılman için mecliste beş dakika izin verecekler.
Oturum aralarla dörde kadar devam edecek. Akşam (Fanur)la görüşeceksin. (Yedi Kollu Şamdan)da
yemek ve (Seksensekiz Oda)da özel buluşma ayarladım.*

*(Yedi Kollu Şamdan)ı sevmiyorum* dedi (Y). *Başka bir yer ayarlasana. (Fanur)un psikolojisi
nasılmış, hala depresyondaysa özel görüşme istemez.*

*Tamam efendim, istediğin değişiklikleri yaparım.*

Yorucu bir gün olacağını düşündü. Bir şirket ihalesi, bir de temel gıda ihalesine girecekti. Onlara
çalışması gerekiyordu.

*Kahvaltıda ne yemek istersiniz efendim?* dedi saat. *Bu saatin psikolojisinde bir anormallik var.
Bazen biz, 
