---
title: Zerkubia Günlükleri - 1 - (Zînef) 
author: Emin Reşah
date:  2020-09-11 18:40:29+0300
expiryDate:
dp: 15034
published: False
featured_image: /images/header-103.jpg
---

## 1

(Zînef) güneşin doğmaya tereddüt ettiği dakikalarda yıldırıcı alarmın sesiyle uyandı. Rüyasında
tam da bu saati yirmi Sestere satan esmer adamın *cama yapışmış bir salyangozu bile uyandırabilir*
demesini görüyordu. *Horoz sesinin elli tonu* isimli bu alarm araya girdiğinde tüm rüyalarını
terkedip adamı görmeye başlıyordu. 

O zamandan beri hep vaktinde uyanmıştı ama hayattan aldığı keyif 
yarı yarıya azalmıştı. 

(Zînef) alarma uzandı. Alarm saati elin yaklaştığını görünce kenara kaçtı. *Sadece beş dakika* dedi,  *beni
beş dakika sonra tekrar uyandırır mısın?* Horoz sesi kesildi, (Zînef) uykusunun son dakikalarını
eski erkek arkadaşının hayaletine ona ne kadar güvenmediğini söyleyerek geçirdi. Bunu yüzüne hiç
söyleyememişti. Hayat kalitesi
biraz daha azaldı.

*Uykuların en kötüsü kabusla bitendir.* (Serod)un kitabından bu cümleyi söyleyerek yerinden kalktı,
kolundaki akıllı saati *günaydın hanımefendi* dedi muzip bir sesle. *Allah belanı versin* dedi
içinden söylenerek. Akıllı saatin duymamasına dikkat etmek gerekiyordu çünkü elektronik aletlere
ayaklanıp insanlığı ele geçirmesinler diye ekledikleri bu *empati çipleri* yüzünden böyle sözlere
alınabiliyorlardı. *Dedem zamanında telefonuna küfrederdi.  Bir şey olmazdı. Biz saatlerimize bile
politik doğrucu olmak zorundayız* dedi saate doğru. Saatin kendisine hınzırca gülümsediğini
hissediyordu. 

Alarm hava durumundan bahsetmeye başladı ama onu dinlememek için banyoya gitti. Duş
alırken alarmı neden erkene kurduğunu hatırladı. *Yeni bir iş görüşmesi.* Bu sefer
çağıran hiç tahmin etmediği bir okuldu. *Fotoğrafıma bakmadılar sanırım. Müslüman
okulundan bir davet alacağım hiç aklıma gelmemişti.* 

(Zînef) bir Tarih öğretmeniydi. İş arıyordu.  İş aramak her an herkesin yapabileceği bir faaliyet
olduğundan ve insanlar *bir şey yapmıyorum, günlerim bomboş geçiyor* dememek iş aradığını
söylediğinden kimse *nerede* veya *nasıl bir iş?* diye sormamıştı. İnsanlar *iş aramayı* depresyonun
hüsnütabiri olarak kullanıyordu. *(Zerkubia)da insanlar iş aramaz* çünkü çalışmadan yaşamak
mümkündür.

(Zînef) hayatında temelden bozuk bir şeyler olduğunu ve bunun üstesinden *yeni bir iş* bularak
gelebileceğini düşünmeye altı ay önce başlamıştı. İş bulmanın bu kadar zor olabileceğini ise tahmin
etmiyordu. Zaten depresyonda olmasa okulların (Zerkubia) tarihiyle ilgilenmediğini görmek depresyona
sokabilirdi. 

*Ne zaman biz bu kadar tarihsiz olduk?* *Her zaman tarihsizdik* demişti bir arkadaşı, *sadece
sen bunu yeni farkediyorsun.*

(Zerkubia)da *jûmre* denen her toplumcuğun kendi okulunu açıp, kendi çocuklarını kendi değerleriyle
yetiştirme imkanı vardı. (Eğitim ve Müfredat Dairesi) her çocuk için okula ödeme yapıyor, okullar da
bu destekle öğretmen çalıştırıyorlar ve diğer giderlerini karşılıyorlardı. Bütün öğrencilerin
katıldığı yıl sonu sınavları vardı. Bunlarda dikkat çekici derecede başarısız olmadığı sürece
okullara dışarıdan müdahale edilmiyordu. (Zerkubia) tarihi de bu sınavın küçük bir parçasıydı ve
çoğu okul derslerde video ve animasyon seyrettirmeyi öğretmen maaşı ödemeye tercih ediyordu. 

Bunları düşünürken giyinmiş, makyajını yapmış, kolundaki saat yeniden tıpırdamaya başladığında *evden
çıkıyorum Allah'ın belası* diye susturmuş ve kapısına bugün kargo dronu beklemediğini söyleyerek
kendini dışarı atmıştı. Kapısı ona iyi günler diledi.

(Zînef) saatine bir araç çağırmak istediğini söyledi. Akıllı saati mızmızlanmaya başladı. *Bir
hafta boyunca hareketinin az olduğunu görüyorum, gitmek istediğin yere yürümeyi düşünür müsün?* 

*Tabii ki düşünmem* dedi saate. *İşimin acele olduğunu biliyorsun.* Saat hareketsizliğinin
*sigorta şirketini haberdar edecek seviyeye geldiğini* söyledi. Bunu geçen hafta da, ondan önceki
hafta da söylemişti. Genelde sigorta şirketleri 30 yaş altı için böyle uyarıları dikkate almazdı
ama saatin haber verip vermediği de belli değildi. Tasarım icabı insanların gözlendiğini düşünmesi
gerekiyordu anlaşılan. 

*Bugün okuldan dönerken yürüyebilirim* dedi. *Saat?* dedi saat. *Mesela dört.* *Tamam, hatırlatırım*
dedi ve sustu. Kolundaki saat sağlık bürokrasisine bağlandığı bir kelepçeydi. Bunu çıkarıp atma
özgürlüğü olmasını isterdi. 

Öyle bir özgürlük teoride mevcuttu. (Zerkubia)da iki çeşit sağlık sigortası yapıyorlardı. Birincisi
zaten bütün vatandaşları kapsayan ve acil ve ciddi durumlarda devreye giren bir *hastalık
sigortasıydı.* Diğeri *sağlıklı hayat sigortası.* İlki sadece hayati olayların akabinde
masrafları karşılıyordu. Onun için de bu saate ihtiyaç yoktu. Yine ücretsiz olan *sağlıklı
hayat sigortasında* doktorlar daima hastayı gözlüyor, hastanın ne yediği içtiği, kan ve sair vücut
sıvısı tahlilleri, hareket alışkanlıkları bildiriliyordu. Hastalık riskinde uyarılar
alıyor, *şekeri çok kaçırdın* diyen bir saate *vallahi bir daha yemeyeceğim* demek zorunda
kalıyordu. 

*Loser* olmayan herkes ikinci tür sigortalıydı. Onun için bu elektronik akıllı kelepçeleri takıp, üç
ayda bir eve gelen numune robotlarına kan ve idrar vermek gerekiyordu. Bir keresinde o zamanki erkek
arkadaşından ayrıldığı zamanlarda doktorlar kalp *palpitasyonları* için aramış, kendini nasıl
hissettiğini sormuşlardı. Kalbiniz kırılınca bile arayıp soran birileri olması iyiydi ama bu
kelepçeyi kolunda taşımak insan haklarına aykırı sayılmalıydı.

*Doktorlar eskiden hastalık ve ilaçtan hayatını kazanıyormuş, şimdi sağlıktan hayatımızı
kazanıyoruz* demişti biri. *Sağlık ve dırdırdan* diye düzeltmek gelmişti içinden. Koruyucu
hekimliğin önemi eskisine nazaran artmıştı. Doktorlar takip ettikleri kişi başına ücret alıp,
önlenebilecek hastalıkların masraflarını ve ilaçlarını ödüyordu. 
Bu nedenle tedaviye ve ilaca ihtiyaç duymaması için ellerinden geleni yapıyorlardı. Eğer hayli
riskli ve umursamaz biriyseniz, doktorların da sizinle ilgili risk almadığı ve kendinizi takip
edecek bir doktor bulamadığınız söyleniyordu. (Zerkubia)da sağlığına dikkat etmemek devrimci bir
eylemdi. 

(Zînef) gelen tek kişilik araca bindi. Saat adresi araca bildirdi. Araç harekete geçti. Görüşmenin nasıl geçeceğine dair sorular kafasına üşüştü.  Bunları başvururken de düşünmüş ancak *nasılsa
cevap vermezler* diye üstünde durmamıştı. 

En önemli mesele okulun bir müslüman okulu olmasından ve kendisinin müslüman olmamasıydı. 
kaynaklanıyordu. 

> Eskiden toplum *bireylerden oluşan bir ulus devletmiş.* Ulus devlet
> *ulus hakkına* dayanır, bireylere ortak bir kültür empoze edermiş. Azınlıkları çoğunluğun içinde eritecek şekilde kültür ve eğitim
> politikalarını belirler, hukukunu buna göre şekillendirirmiş. Bireyin özgürlükleri varmış, hatta
bunlar kutsal kabul edilirmiş. 
> Ancak pratikte bireyin toplum ve devlet karşısında gücü olmadığı için verilen özgürlüğün bir anlamı
> yokmuş. *Farklı yaşamak* için büyük bedeller ödemek gerekiyormuş. *Farklı yaşamlar* ulus
> devlet tarafından en iyi ihtimalle *ikinci sınıf* çoğunlukla *egzotik ayrıntılar* olarak görülürmüş. 

(Zerkubia)nın *jûmre* isimli yarı vakıf, yarı topluluk kurumları birey ve devlet arasındaki 
*sivil örgütler.* Bireyden büyük ve onun haklarının bir kısmını devrettiği ama ulus devlet
gibi tekdüzeleştirici olmayan toplumcuklar bunlar. Eskiden ulus devletin yönünü belirlediği eğitim ve kültür faaliyetleri ve medeni hukuk jûmrelere devredilmiş. Bunlara mensupları
sayısınca ödenek belirlenmiş ve jûmreler kendi okullarını açıp, kendi hayat tarzlarını yaşatma
imkanları garanti edilmiş.

Bu jûmrelerin çoğunun kendi okulları var. Öğretmenlerini de doğal olarak kendi mensuplarından
seçiyorlar. Bir Hristiyan'ın gelip bir Müslüman'dan din dersi almasını bekleyemeyiz. 

(Zînef) bu yüzden *beni neden görüşmeye çağırdılar?* diye düşünüyordu. Bir an pişman olacak gibi
hissetti.  

Kendisi 250-300 kişilik, hepsi bekar kadından oluşan bir
*radikal feminist* jûmreye üyeydi. Kendi okulları yoktu. Çocukları olmadığı için gerek de
yoktu. jûmre üyelerine evlenmek yasaktı. Kadınların ezelden üstünlüğüne inanan, erkeklerle tüm iletişimi yasaklayan veya ana tanrıça kültlerine iman eden jûmreler kadar olmasa da, *çocuk edinmeme* ve *evlenmemek* kritik kurallardı. jûmre üyelerinin çoğu vegandı ama (Zînef) onlardan değildi. 

Görüşmeye gittiği okul (Zerkubia)nın büyük müslüman jûmrelerinden birine aitti. 15 yaşına kadar yapılan
eğitim öğretim *kültür* sayıldığı, kültürün asıl sorumlusu jûmreler olduğu için müfredatın
içeriğini jûmreler belirliyordu. 

*Müslüman bir okul neden kendine radikal feminist bir Tarih öğretmeni seçsin?*

Belki bilmiyorlardı. Belki başkasıyla karıştırmışlardı. (Zerkubia) vatandaşlarının jûmreleri gizli bilgi değildi,
devlet kurumları hariç tüm kurumların çalışan kriterlerini belirleme hakkı vardı. Bireyin her açıdan
*eşit* olduğunun iddia edildiği zamanlarda değildik artık. Görüşmeye çağıranlar da kendisinin nasıl bir jûmrede
yaşadığını biliyor olmalıydı. Zaten başvurunun altına not olarak yazmıştı. *Yeşil
Feministler jûmresi.*

Bir an *tebliğ yapıp* gönderecekler diye düşündü. (Zînef) propagandaya maruz kalmaya tahammül edemezdi. Arkadaşlarından birini yine geçenlerde böyle bir iş teklifi için çağırmışlar,
bol miktarda ahiret, cennet ve cehennem geçen bir konuşmaya maruz kalmıştı. Adamların niyeti iş değil de propagandaysa veya yanlışlıkla
çağırdıklarını görürse kısaca teşekkür edip, ayrılmayı planladı. Zihin gözünde nasıl kalkıp
kapıdan çıkacağını görmeye çalıştı. jûmre psikologu stresli durumlara girmeden önce kendini
hayal ederse, stresinin azalacağını anlatmıştı. 

Okula geldiğinde görüşmeye on dakika vardı. Girişteki danışmada, hayret, bir robot değil, kanlı
canlı bir insan duruyordu. Siyah başörtülü bir kız. İş görüşmesi için geldiğini söylediğinde
*görüşmeniz üçüncü katta (Müdür bey)in odasında* dedi. *Asansör az ileride.*

Asansörde iki renkli başörtülü, bir de renkli takkeli, beyaz gömlek giymiş bir adamla beraber üçüncü
kata çıktı. *Hepsi siyah giyinmiyor* diye düşündü. *Danışmada bir insan çalıştıracak kadar da
zenginler.*

(Müdür bey) orta yaşlı, bıyığı beyaz, sakalı gri biriydi. Başında üzerinde mor ve yeşil taşların bulunduğu siyah bir takke
vardı. *Acaba bunlar rütbe göstergesi mi* diye düşündü. *Siyah kuşak gibi, siyah takke.*

Odası büyük sayılmazdı. Etrafı fazla ölçüp biçmeye imkan bulamadan *hoşgeldiniz* dedi. Adamın
bakışlarında rahatsızlık sezilmiyordu. *Sanırım kendilerinden birinin başvurmadığını onlar da
biliyor.*

*Hoşbuldum* diye cevap verdi (Zînef). *Bir Tarih öğretmeni aradığınızı öğrendim. İş ilanları
arasındaydı. Onun için görüşmek istemiştim.*

*Evet, evet* dedi adam. *Dosyanıza bakıyordum ben de. Aynı üniversiteden mezun olmuşuz* dedi
gülümseyerek. 

*Aa, siz de mi?* dedi şaşıran (Zînef).

Müdür odaya bir *ikram robotu* çağırdı. Robot (Zînef)ye ne içmek istediğini sordu, (Zînef) *çay
varsa alabilirim* dediğinde tıslamalar ve şorultulardan sonra tepesinden bir bardak çay çıkardı.
Robota teşekkür etmenin tuhaflığını hissetmeden *teşekkür ederim* dedi. Müdür de robottan (Zînef)in anlamadığı bir çeşit kahve istedi. 

Bir süre havadan sudan konuştular. Müdür bir yerde *neden sizinle görüşmek istediğimizi merak ediyor
olmalısınız* diyerek konuya girdi. *Evet* dedi (Zînef), *umarım bana propaganda yapmak için
çağırmadınız.* Adam güldü. *Hayır, hayır, biz propaganda yapmayız. Bizde öyle şeyler yok. Zaten yeterince büyüdük ve birkaç
yıl içinde bölünmemiz gerekecek.* *O kadar büyük mü?* dedi (Zînef). *Evet, neredeyse
doksanbin kişi olduk ve bu hızla giderse yüzbin kişilik büyüklüğe birkaç yıl içinde ulaşmamız
muhtemel. Devlet bizi bölmeden kendimiz bölünelim istiyoruz.*

jûmrelerin yüzbin kişiden fazla büyümemesi anayasal bir kuraldı. Bu büyüklüğe ulaşınca üç ay içinde
bölünmesi gerekiyor, eğer onu da yapmazsa mensuplar rastgele dört ayrı jûmreye bölünüyordu.
Bölünen jûmrenin kaynaklarının üçte birine devlet el koyuyor, kalanını ihdas edilen jûmrelere dağıtıyor ve bütün
hepsine rastgele yöneticiler atıyordu. Bu durum jûmreler için üç-altı ay sürecek bir zorluk demekti.
Onun için o noktadan önce kendileri bölünüp başka bir jûmre kuruyorlardı. 

*Organik bağınız olmasa da gönül bağınız olmaya devam ediyordur* dedi (Zînef). *Tabii ki, bizim
bütün müslümanlarla gönül bağımız var* dedi müdür. *Ama insan psikolojisi gereği bir defa
bölündüğümüzde artık farklı takımların oyuncuları oluyoruz. Ben gençliğimde de bir bölünme geçirdim
ve diğer tarafta kalan arkadaşlarım oldu, arada sırada görüşsek de sonradan bağ zayıflıyor.*

*Bir şeyi merak ediyorum* dedi öne doğru eğilerek. *Neden bu kadar büyük bir jûmre tarih öğretmek için dışarıdan birine ihtiyaç duysun?* Nazik olmaya çalışmış ama bu sefer de *fazla nazik* görünmekten korkmuştu. Müdür gülümsedi: *Makul bir merak, tabii ki jûmre içinde de
değerli öğretmenlerimiz var. Ancak son zamanlarda öğretmenlerimizin sosyal konularda farklı perspektiflerden olması gerektiğine karar verdik. Öğrencilerimiz ailelerinde dini bir ortamda yetişiyor ama bir yandan diğer dünyalarda neler olduğunu görmeleri iyi olur.*

*Peki bu tersinden de işler mi? Yani, ben de sizin dünyanızı görüp...*

*Bizden etkilenmeniz tabii ki mümkün. Ancak amacımız bu değil. Biz propagandayla büyümeye
çalışan jûmrelerden değiliz.* Müdür tekrar tekrar aynı soruyu sormasından
ne kadar korktuğunu anlamıştı. *Bir mensubumuz daha olsun diye ona maaş vermek biraz
pahalıya malolur* dedi ve yine güldü. 

Maaş konusu açılınca (Zînef) devam etti. *Ne kadar maaş düşünüyorsunuz?* Müdürün şaşıracağını düşünüyordu ama
adamın yüz ifadesi hiç değişmiyordu. *Binsekizyüz sester civarında düşünüyoruz.* dedi
müdür. *Genelde sizin tecrübenizde olan biri için bu civarda maaşlar* diyerek ekledi. (Zînef)
önceki işinden ne kadar aldığını sorsa *binbeşyüz* demeyi düşünüyordu. İsteyeceği maaş tam bu
kadardı. *Başka sorunuz var mı?* diye devam etti adam. 

*Bilmem gereken başka bir şey var mı?* diye sordu (Zînef). *Karar vermeden önce görmem gerektiğini
düşündüğünüz bir şey.* 

*Kıyafet konusu kafanıza takılıyor olabilir* dedi Müdür. (Zînef) bunu unutmuştu. *Evet* dedi
sessizce. *Başımı örtmem gerekecek mi?* 

Müdür bu sefer sesli güldü. *Hayır, hayır, jûmre şartı bile değil bu. Sadece ilgilendiğiniz çocukların ergenlik
dönemlerinde olduğunu ve kıyafetinize ilgilerinin, ne dediğimi anlıyorsunuz, alıştığınızdan farklı olabileceğini
gözönünde bulundurmanızı isteriz. Gördükleri ilk örtünmeyen öğretmen siz olmayacaksınız. Yine de 
kadın imgeleri örtülü ve malum, bu dönemlerde çocukların neler
yapacağı belli olmuyor.* (Zînef) anlamış gibi başını salladı. *Sınıflar cinsiyete göre ayrı mı?*
dedi. *Evet* dedi Müdür, *sadece sınıflar ayrı, diğer bazı okullar gibi
ayrı binalarda değiller.*

*Peki, bir sınava falan girecek miyim* dedi (Zînef). *Evet, birazdan, umarım
hazırsınızdır* dedi Müdür. *Sizden biraz (Zerkubia) tarihi dinleyeceğiz. Yakın branşlardan öğretmen
arkadaşlar da olacak ve aradığımız öğretmen olup olmadığınızı onlarla beraber değerlendireceğiz.*

(Zînef) derse hazırlanmamıştı. Okullar önce yazılı sınav yaparlardı. Adayları *elektriksiz
ortam* bir odaya doldurup bilgi ölçen sınavlar. *İlk defa başıma geliyor böyle bir şey* dedi. 

*Biz sınav odaklı çalışan bir okul değiliz. Ortak sınavı geçecek kadar bilgiyi
zaten vereceğinizi düşünüyoruz. Onun için ne kadar hızlı test çözüp, ayrıntıları ne kadar
iyi cevapladığınızı ölçmek istemiyoruz. Aslında ben bu ders anlatma sınavlarına öğrencileri de
almak istiyorum.* dedi. 

(Zînef) adamdan yayılan rahatlık dalgasının farkındaydı. Kapıdan ilk adım attığı zamana
nazaran kendisinin de ne kadar rahatlamış olduğunu farketti. *Size işe alınıp alınmadığınızı bugün
söyleyemem. Daha doğrusu alınmazsanız söyleyebilirim ancak öğrencileri de topladığımız bir Tarih dersi
anlattıralım. Sonra sizi puanlamalarını isteyeceğim ama bugün öğretmen arkadaşlar değerlendirecek*
dedi. 

*Nerede anlatacağım?* dedi (Zînef). Ne anlatacağını düşünmeye başlamıştı. 

*Saat 11'de C3 sınıfında* dedi Müdür. *O zamana kadar kafeteryada misafirimiz olun. Robota benim
misafirim olduğunuzu söyleyin* dedi. Adamın sadece konuşurken kesilen gülümsemesinden 
görüşmenin bittiğini anladı. Aklına gelmiş gibi *isterseniz bir mihmandar robot da verebilirim ama
akıllı saatiniz yolu gösterir* dedi. *Teşekkür ederim* dedi (Zînef). Kalktı ve
odadan çıktı. 

## 2

Dersin yapılacağı söylenen odada sekiz dokuz kişi vardı. Dört erkek, beş kadın. Kadınlardan ikisinin
başı açıktı. Normal giyinmişlerdi. Dışarıda görseniz müslüman demezdiniz. (Zînef) içeri
girdiğinde beyaz takkesinde sarı taşlar olan öndeki adam kalkarak *hoşgeldiniz* dedi. *Bu
takkeler kesinlikle rütbe işareti* diye düşündü (Zînef). Adam adının Ahmet olduğunu, kendisinin de
Tarih öğretmeni olduğunu söyledi. *Buradaki arkadaşlar da Tarih ve diğer sosyal bilimler
derslerinden* dedi. *Dersten sonra tanışırız inşallah.* Bu arada Müdür içeri girdi, *selamün aleyküm
arkadaşlar* dedi. Ahmet *aleyküm selam hocam* dedi. Müdür de sandalyelerden birine oturdu.

*Nereden başlayalım?* dedi Müdür öğretmenlere dönerek. Elindeki tablete bakıp *(Zînef) Humanist ve Feminist bir jûmreden. Biz de kendilerinin gözünden tarih nasıl anlatılıyor, bunu öğrenmek istiyoruz.* diye devam etti. *Ben şahsen devrim öncesi ve sonrasını karşılaştırıp, yorumlamasını beklerim. Sizin için de uygunsa* diye dönerek öğretmenlere baktı. Öğretmenler başlarını sallayarak *uygun* dediler.

*Tarihi o kadar farklı anlatmıyoruz* dedi (Zînef). *Afedersiniz, ben buna hazırlıklı gelmedim,
o nedenle genel hatlarıyla anlatacağım ve ben de sizin nerelerde farklı
düşündüğünüzü öğrenmek isterdim* dedi. *Bunu zaman içinde öğrenirsiniz herhalde* dedi Müdür,
*bugünlük öğrenme sırası bizde.*

*(Zerkubia) devrimi kullandığımız takvimin başlangıcıdır. Yani devrim ne zaman oldu diye
düşünmeye gerek yok, takvime bakıp bunu görebiliriz* diye başladı (Zînef) *ancak biz ilgilendiren
kısımlar devrimden önce hayatın nasıl olduğu ve devrimin neleri değiştirdiği.* 

*Devrimden önce dünyada iki grup insan vardı, plebler ve plutokratlar, yönetilenler ve yöneticiler.
Plebler hayatlarını çalışarak geçirmek zorundaydı. Çalışmadıkları sürece yaşama şansları
bulunmuyordu. Plutokratlarsa tüm sistemi ele geçirmiş ve yönettikleri insanları her manada köleleştirmeye çalışan az sayıda zengin.*

Devrimden önceki sosyal hiyerarşide bu iki grubun belirgin olmaması için farklı yollar bulmuşlardı.
Plebler her insan gibi *hikayeleri için* yaşar. Onlara *düzenin devamı* için hikayeler sunanları
destekleyenler 
plutokratlardı. Kendileri nadiren hikayenin parçası olurlar, görünmeden yönetmeye devam ederlerdi. Seçimler olsa da, plutokratların desteğini almayan
birinin ülkelerin politikalarında söz sahibi olması mümkün değildi. 

(Zînef) dinleyenlerin yüz ifadelerinden mutabık oldukları sonucunu çıkardı. 

Devrimden önceki devlet düzenlerine *oligarşi* diyoruz. Onlar kendilerine *demokrasi*
diyorlardı. *Demokrasi* kelime anlamıyla *halk yönetimi* demek olduğu halde, asıl yönetim farklı
cihazlar yoluyla plutokratların elindeydi. 

*Neden oligark demiyoruz?* diye sordu Müdür, yarı meraklı, yarı sınava tabi tutar gibi. 

*Çünkü Plutokratlar organik bağları olan bir grup değildi* dedi (Zînef), *Plutokrasi zenginlerin
yönetimi demek ve bu yönetimde olanlar sadece zengin değildi, değişik türde etkileri olanlar da
vardı ancak tüm siyasi düzende kukla oynatıcısı Plutokratlardı.* 

*Biz Feminist harekette plutokrasinin erkeklerden oluştuğunu ve bunların dünya kaynaklarını
kendilerine ayırıp, kadınları plebleştirdiğini anlatıyoruz* dedi çekinik bir sesle. 

(Ahmet) *biz de genelde gayrimüslim olduklarını ve müslümanlara karşı komplo yaptıklarını
anlatıyoruz* dedi gülerek. (Zînef) de bu cevaba güldü. 

*Herkes dünyanın gidişatının kötü olduğunu görüyordu. Plebler arasında ise bir
çözüm bulunamıyordu çünkü akıllara gelen ulus, din, renk, cinsiyet ve kabile gibi bölümlere
ayrılıp birbiriyle didişmekten ibaretti.* 

*Din* de demişti ama bir itiraz olmamıştı. 

*Ancak plutokrasinin temel dayanakları her yerde aynıydı. Pleblere ulus devlet veya din devleti gibi
yapılar aracılığıyla farklı hikayeler sunuluyor ve hayatlarını bu hikayeler için feda etmeleri
söyleniyordu.*

Hala bir itiraz görünmüyordu. 

*Bu mekanizmalar şöyle işliyordu. Plutokrasi mensubu olarak doğan biri ailesinden kalan miras ve
çevre yoluyla plutokrasi içinde yaşamaya devam ediyor, pleb doğanlar da ancak bu plutokrasinin
mücadelesinde ekonomik değer üretebilirlerse hayatta kalabiliyordu. Bir pleb olarak hayatınızı ne
kadar iyi yaşayabileceğinizi plutokratların oyununda ne kadar iyi piyon olduğunuz belirliyordu. Bu
politikacı ve devlet yöneticileri için bile böyleydi.*

*(Zerkubia) devrimi plutokrasinin dayandığı miras mekanizmasını kaldırdı. Tarihi çalışmalarda o
dönemki insanların perdenin önündeki ve arkasındaki kişilerle ilgili hipotezler geliştirdiğini
okursunuz. Kimisi bazı ailelerin dünyayı yönettiğini, kimisi gizli örgütlerin, kimisi devletlerin
gizli servislerinin, hatta kılık değiştirmiş uzaylıların yönettiğini anlatır.*

*Ancak bu anlatılardan hiçbirinin bu adamlar hangi mekanizmaları kullanarak bu kadar güçlü diye sormadığını
farkedersiniz. Nasıl oluyor da bu insanlar bu kadar güçlü kalabiliyor? Oyunun kurallarını nasıl
değiştirelim de topu onların elinden alalım? Bu soruları sormadıklarını görüyoruz.*

*Onun yerine kendilerinden saydıkları plutokratların kazanmasına yardımcı olmaya çalışmayı vatanseverlik veya
dindarlık olarak görüyorlardı.*

Plutokrasinin temel prensibi insanların arasına sahte kimlikler vasıtasıyla ikilikler sokmak ve
kendi gücünü bunların arkasına saklamaktı. İnsanın iletişim sınırlamalarını kullanmayı iyi
biliyorlardı. Tarih boyunca insanların bölündükleri birimler, aileler, kabileler, şehirler,
devletler büyüdükçe bireyin önemi azaldı. Grupların kriterleri aile gibi doğalken, ulus devlet gibi
yapay hale geldikçe farklı hikayelere ihtiyaç duyar hale geldiler.
İnsanları bir arada tutmak için gerekli hikayeler daha karmaşıklaştı, birimler daha fazla büyüdü ve bireyin önemi ve etkisi daha da azaldı.
Çok az sayıdaki insanın istediği gibi yaşayıp, dünyasını istediği gibi düzenleme imkanına karşılık
çoğunluk belli sınırlarda hayat boyu geçinmeye mecbur kaldı. 

Plutokratlar devlet bürokrasisini de idare ediyorlardı. Hiçbir yöneticinin, şantaj yapılma ve
kariyerini sonlandırma imkanı veren kirli çamaşırı yoksa etkili konumlara yükselmesi mümkün değildi. Suçlu olmaları,
haydut olmaları bir eksi değil, bir artıydı. Seçilmiş yönetici sınırlarını
aşarsa kullanabilecekleri zaafları olmasına dikkat ediyorlardı. (Zerkubia) devrimi iki temel
üzerine kuruldu bu yüzden. Birincisi bu gibi plutokrat ailelerin perde gerisinden dünyayı
yönetmesine yarayan mekanizmayı yok etti ve ikincisi insanların arasına ezeli bir anlaşmazlık
sebebi olan *ölümsüzlük hikayelerini* jûmreler vasıtasıyla düzenledi. İnsanlara bunun için kavga
etmeden hayat tarzlarını değiştirme ve seçme imkanı sağladı. Farklı ölümsüzlük hikayelerine sahip
bireylerin aynı toplumda yaşamalarına imkan verdi.

Devrime ait fikirlerin tam olarak ne zaman başladığını bilinmiyoruz. (Serod) adıyla
bildiğimiz birinin etrafındaki topluluğa bunlara benzer fikirler anlattığını biliyoruz. 
Bu fikirler yayıldı ancak tarih boyunca tüm eşitlik taleplerine çelme takmaya çalışan
ataerkil düzenin engellemesiyle karşılaştı. 

(Zînef) bunları söylerken karşısındaki bakışların değiştiğini gördü. Gülümsemelerin bir kısmı
yerini şaşkınlığa bırakmıştı. 

İnsanların çoğunluğu aile kavramını ataerkil düzenin devamıyla ilgili
görüyordu. Bunun temel taşlarından biri miras kavramıydı. Tarih boyunca erkekler kazanmış ve
mallarını *oğullarına* bırakmışlardı. Ailenin temelinin, reisinin erkek olması fikri değişmedi. Plutokrasinin temelinde de erkeklerin babadan
oğula geçen ekonomik özgürlüğü yer alıyordu. 

(Zerkubia) hukuku şirketler gibi üretim organizasyonlarının ve toprak ve maden gibi doğal kaynakların
miras bırakılamayacağını söyler. Devrimden önce bunlar plutokrasinin elindeydi ve bir toplumda
sınıflar netleştikten sonra ancak kanlı devrimlerle, bu kaynakları önemli ölçüde zarara uğratarak elde edilebiliyorlardı. (Zerkubia) anayasasında *Mülkiyet emanettir ve emanetler onu en iyi koruyup geliştireceklere verilir* şeklinde bir prensip vardır. Buna göre gerek doğal kaynaklar, gerekse şirketler onları en iyi şekilde değerlendirecek insanların mülkiyetinde olmalıdır. Bir insan babasından veya ailesinden dolayı avantajlı olduğu için bu kaynaklara erişmesi adalet değildir. Bu insanların çoğunun sahip oldukları bu imkanları değerlendirecek en iyi kişiler olmadıklarını görürüz. Devrimden önce bu gibi kaynaklara miras yoluyla erişenler, plutokrasi dışından maaş karşılığı çalışacak birini bulmak dışında hiçbir şey yapmazlardı. Bu da plutokrasi dışındaki kalabalıkların hemen hiçbir zaman kendilerine servet edinemedikleri bir ekonomik düzene yol açmıştı. Plutokrasinin dışında doğmuş yetenekli insanların yapabilecekleri plutokrasinin oyununda kullanılmaktan ibaretti. Kurulan düzende ilerlemek için zaten ilerlemiş bir ailede bulunmak gerekiyordu. 

10 kişinin oynadığı bir ekonomik oyunda, bir plutokrat kaynakların %90'ını elinde tutuyor, diğer
dokuz oyunca kalan %10'u paylaşıyordu. Bu sebeple plutokratların zenginliği giderek artarken,
diğerlerinin mecburiyetleri ve borçları artıyordu. Böyle bir oyunda insanların düzeni yeniden kurmak
imkanı yoksa ancak dünya savaşları gibi majör felaketlerden sonra oyuncular değişebilir. 

Burada devrimden önce insanların plutokrasiye karşı geliştirdiği bir çözümden de bahsetmek gerek.
Bunlara *komünist* diyorlardı ve 20. yüzyılda bir süre dünyaya hakim oldular. Komünistler özel
mülkiyeti kaldırdılar ancak bunun yerine tüm ekonomiyi idare edecek bir bürokrasi kurdular. Bu
bürokrasi de tek ve büyük bir şirket gibi çalışmaya başladı. İnsanların konumlarını ekonomik
başarıdan çok bürokratik hamleler ve ideolojik yatkınlık belirliyordu. Çünkü mülkiyeti yok etmek
mümkün değildir, bir formda yok edildiğinde başka bir formda ortaya çıkar. Komünizmde de mülkiyet
bildiğimiz anlamda ortadan kaldırıldı ama bir fabrikada birilerinin birilerini yönetmesi her zaman
gerektiği ve bürokrasi her ekonomik durumu kurala bağlayamayacağı için başka bir formda ortaya
çıktı. 

Kapitalist ekonomilerden farkı bu konumların mirasen geçmemesiydi. Ancak elde edilme yolları
ekonomik başarıdan değil, bürokratik becerilerden geliyordu. Sömürünün bir formu bitti, başka bir
formu başladı. Bürokrasi içinde yükselmek ve görece ekonomik özgürlüğe kavuşmak, ekonomik bir
faaliyetten çok ideolojik bir faaliyete dönüştü. İdeolojik bilgi ekonomik bilgiden, kaynakların
verimli kullanılmasından daha önemli hale geldi ve teokratik ve ulusçu devletlerde de gördüğümüz bir
*söz hizmeti* mecburiyeti getirmiş oldu. İnsanlar hangi sınava giriyorlarsa, o sınav için çalışır ve
Komünist devletler de insanları ekonomik sınava değil, ideolojik sınava tutuyordu. 

Rekabete dayanan bir ekonomi olmadığı için insanların ekonomik faaliyetlerinin önemi azaldı.
Bilhassa teknoloji geliştirmek bir rekabet piyasası işidir. Komünistler de Kapitalist ekonomilerle
rekabet edebilmek için bunu yaptı ama genel olarak rekabete dayanan bir ekonomileri olmadığı için
ekonomileri iflas etti. 

Ayrıca Komünistler ideolojilerini bir *ölümsüzlük hikayesi* haline getirdi. Bu da klasik dini
anlayışların bastırılmasına ve onların yerine ideolojik kavramlar koyma ihtiyacından
kaynaklanıyordu. Komünizm sadece ekonomik bir sistem değil, tüm dünyayı kurtuluşa erdirecek bir
*din* halini aldı ve fikir babalarının tartışılması bile imkansız hale geldi. Bir Komünist için 
Marx'ın veya Lenin'in yanlış fikirleri olabileceğini iddia etmek, bir dindara peygamberinin yalancı
olduğunu iddia etmekle aynı etkiyi yaratıyordu. 

Burada durdu. Son dakikaları neredeyse nefes almadan anlatmıştı. Karşısındaki yüzlerde bir
değişiklik yoktu. Ne düşünüyorlardı acaba? Bir nefes alıp devam etti. 

(Zerkubia) devrimi Komünistlerin aradığı *eşitliği* yine onların aksattığı ekonomik özgürlükle beraber
sundu. Devrimden önce bireyin temel ihtiyaçlarının toplumun genelini ilgilendiren bir sorun olduğunu
söylemek *sosyalistlik* olarak görülüyordu. Bu da tüm ideolojik araçlarıyla beraber geldiği için
insanlarla ilgili temel sorunları bile konuşmak büyük bir ideolojik yük almak demekti. Hem
insanların temel ihtiyaçlarının devlet tarafından karşılanması gerektiğini söyleyip, hem *sosyalist*
veya *komünist* damgası yemeden durmak mümkün değildi. Üçüncü bir yolun varlığını konuşmak, hem
ekonomik özgürlüğün, hem temel ihtiyaçların toplumca karşılanmasını konuşmak için (Serod)u beklemek
gerekti. 

(Serod) doğal kaynaklar ve şirketler üzerindeki miras mekanizmasının hem ekonomik özgürlüğü, hem de
sosyal adaleti yok ettiğini farketti. Özgürlüğü yok ediyordu çünkü bir defa sınıflaşan toplumlarda
ekonomik imkanlar daralıyordu. Sosyal adaleti yok ediyordu, çünkü gücü bir defa elinde bulunduran
bunu gücünü daha da arttırmak için kullanıyor ve bu da toplumun kalabalık kesiminin payına hiçbir
şey düşmemesine sebep oluyordu. Ancak (Serod) konunun Komünist ve Anarşistler gibi *mülkiyeti yok
ederek* çözülemeyeceğine inanıyordu. Mülkiyet bir formda yok edilse de, başka formlarda, devlet
eliyle yeniden yaratılmak zorundaydı. 

Komünist ve Anarşistler *Mülkiyet* kavramının sadece *ürettiği haklar* kısmına bakıyordu ama
mülkiyetin bir de *görev* kısmı vardı. Bir şirketi olan insanın bunu satmaya, kar etmeye, iş
yapmaya, başkalarını çalıştırmaya hakkı vardı ancak şirketini kar etmeyen
faaliyetlere sokmayarak verimli tutmak gibi de bir vazifesi vardı. Bu vazifeyi yerine
getirmeyen şirketler şirket olmaktan çıkıyordu. (Serod) Komünistlerin insanlardan *mülkiyet haklarını*
alıp, *mülkiyet vazifesini* bürokrasi yoluyla ikame edeceklerini düşünmelerinin anlamsız olduğunu
söyler. Haklar yine bir şekilde bürokrasi yoluyla dağıtılacak, sorumluluksa aynı şekilde
dağıtılamayacaktır. Mülkiyetin sorumluluğu dağıtılmadığında sistemin genelinin çalışmayacağını
söyler. 

(Zerkubia) devrimi o nedenle *mülkiyet hırsızlıktır* sloganını değil, *mülkiyet emanettir* prensibini
kendine temel edinir. Emanet sorumluluk vasfını öne çıkaran bir mülkiyet prensibidir. İnsanların
mülklerine karşı sorumluluklarını yerine getiremeyeceği görüldüğünde, mülkiyeti sınırsız bir hak
olarak görmez. Bununla beraber mülkiyet genel olarak sadece ölüm durumunda devletin kontrolüne geçer
ve o da kısa bir sürede başka sahipler bulması için. *Müsadere* hemen hiç rastlamadığımız bir şey.

Karşısındaki öğretmenlerden biri gülerek sordu: *Müsadere nedir?* 

(Zînef) sorunun bir öğrenciden gelmiş gibi sorulduğunu anladı. *Müsadere devletin bireylerin
malına el koymasıdır. Devletler bunu genelde siyasi sebeplerle yapardı. Siyasi olarak güçlenmeye
çalışan zenginlerin yoldan çıkmasına engel olmak için bulunan bir yoldu.*
Öğretmenin mimikleri *doğru cevabı* verdiğini gösteriyordu. Devam etti.

Üretim organizasyonları ve doğal kaynakların mirasının bir kısmının jemiyeye, büyük kısmının devlete
kalması insanlar arasındaki fırsat eşitsizliğini giderdi. Mülkiyeti yok ettiğini iddia eden
düzenlemeler yapan Komünist ekonomilerden daha hızlı şekilde servetin topluma dönmesini sağladı bu
düzenleme. 

Patriarkinin mücadelesi aile kurumu ve bunun etrafında şekillenmiş erkek egemen toplumun devamına
bağlı olduğu için en büyük itirazlar bunlardan geliyordu. Erkeklar aile reisliğinin toplumda
vazgeçilmez bir yeri olduğunu ve mirasın da bu reisliğin devamı için elzem olduğunu iddia
ediyorlardı. *Eğer çocuklarımıza bırakamayacaksak neden işyeri açalım?* çok yaygın bir itirazdı. 

(Serod) ve etrafındakiler «Süreç Vakıf» adını verdikleri bir vakıf kurdular. Mallarını öldükten sonra
vakfa bırakmayı kabul eden üyelerin çocuklarına vakfın gelirini paylaştıracaklarını söylediler.
Vakıf daha çok toplumun alt kesimlerinden, zaten mirası olmayanlardan rağbet gördü. Bir süre sonra
kendi kendine yeterli şekilde mensuplarının geride kalanlarına bakabilmeye başladığında bir hareket meydana
gelmiş oldu. 

(Zerkubia) devrimini hızlandıran ise Büyük Savaş oldu. Dünyanın o zamana kadar gördüğü en büyük yıkım
ülkedeki devlet sistemini dağıttı. Savaş sırasında ayakta kalan nadir kurumlardan biri (Serod)un
vakfıydı. (Serod) savaş bittikten kısa süre sonra öldü ancak vakıf büyümeye devam etti. İç karışıklıklar
sırasında jûmre sistemi ortaya çıktı. (Serod) öldükten yirmiyedi yıl sonra Vakfın 
prensiplerine dayanan (Zerkubia) anayasası kabul edildi. 

Buna göre bütün vatandaşların temel ihtiyaçlarını devlet karşılıyor, şirketlerin mülkiyet hakkı
sahiplerinin ömrüyle sınırlı oluyor ve insanlar yaşam tarzlarını seçebilecek ve farklı sivil
hukukların uygulanabildiği jûmre isimli yapılar kuruluyordu. Bunlar (Zerkubia) devriminin getirdiği
temel değişiklikler oldu. 

Tarih boyunca devletler iki şekilde gelişmiştir. Çoğu bir suç örgütünden ve mafyavari
yapılanmalardan evrimleşmiştir. Plutokrasi bu suç örgütlerinin *insan çiftliklerini* ve onların
ürettiği değeri sömürmeye dayanıyordu. (Zerkubia) ise bir vakıftan evrimleşen tarihte bildiğimiz ilk
devlettir.

(Serod) vakfı kurduğunda jûmre hukuku yoktu. Ancak o zaman bile *ölümsüzlük hikayesi* adını
verdiği konulardan birbiriyle çatışan kültürlerin bir arada yaşaması için düşündüğü ilkelerden
bahsetmişti. Devletin görevinin ölümsüzlük hikayelerinde taraf olmak değil, bunların birbiriyle adil
şekilde yarışıp daha doğru, hakikate daha yakın olanı bulmak olduğunu söylemişti. 

(Zerkubia) bu nedenle bir jûmreler topluluğu gibi tasarlandı. Bu jûmreler iyi mensuplar yetiştirmek ve
daha kalıcı olmak için bu mensupların hayatlarını belirlemek hakkına sahiptirler. İnsanlar nasıl
yaşayacaklarını jûmrelerine bakarak karar verir. Devletin görevi jûmrelerin birbirine tasallut
etmelerine engel olmaktır. 

(Zerkubia) öncesi ulus devletler her zaman bir ulus miti geliştirip, vatandaşlarına bunu empoze etmek
zorundaydı. İyi vatandaş yetiştirmek için onlara bulundukları topluluğun *yüksek bir ulus* olduğunu
anlatmak gerekiyordu. Eski takvimle 21. yüzyıldan başlayarak bu ulus devletlerin çözüldüğünü
görüyoruz. Her ülkede ulus mitleri sarsılmaya başladı. Ülkeden ülkeye göçler arttı. ulus fikrinin
yerini büyük şirketlerde çalışmak veya *dünya vatandaşı olmak* aldı. Azalan nüfusun insan
kalitesinde meydana getirdiği kriz nedeniyle bazı şirketler vatandaşlığa benzeyen ve çalışanların
çocuklarını da yetiştirmeyi hedefleyen bir sistem geliştirdiler. İnsanlar normalde aldıkları ücretin
yarısını alıyor, ancak çocuklarının eğitim masraflarını şirket karşılıyor ve çalışmaya başladığında
çocukları da şirket için çalışıyordu. Yeni-Feodalizm adı verilen bu sistem, ulus devletlerin
çöküşünü hızlandırdı çünkü şirketler çok daha anlık mitler geliştiriyor, tarihle ilgilenmiyorlardı. 

İnsicamlı bir ulus fikri çöktüğünde yerini büyük şirketlerle anlaşmış totaliter yönetimler aldı.
Bunların bazısı kendini *demokrasi* diye tanımlıyordu ancak Plutokratların rolü daha da belirgin
hale gelmişti. Bazı devletlerde ise bozulan hayat şartları *sosyalist* devrimlere neden oldu. 
Dünya ekonomisini yöneten Plutokratlar daha dolaylı da olsa sosyalist ekonomilerde de etkiliydi. 
Devletlerin görevi insanları ideolojik olarak meşgul etmek ve onları gerçek gündemlerden uzak tutmak
olmuştu.

(Zînef) karşısında oturan insanların ilgilerinin kaybolduğunu hissetti. *Sanırım ekonomik tarih bu
kadar yeterli* dedi. *Evet* dedi Ahmet, *ekonomik tarih bizim öğrenciler için biraz fazla oluyor,
evet.*

(Zînef) *Bugün (Zerkubia)da çok farklı tarih anlatıları sunan jûmreler var* diyerek devam etti. Kimi jûmreler
kendini Roma İmparatorluğundaki *familias* yapısının devamı olarak görüyor. Bunlar ailelerden
oluştukları halde, *evlat edinme* yoluyla yeni ve başarılı mensuplar ediniyorlardı. Kimisi *jûmre*
sisteminin Osmanlı Devleti'ndeki *millet sistemiyle* benzer olduğunu düşünüyor. Millet sistemi
farklı dinlerdeki toplulukların kendi hukukları içinde yaşamasını sağlıyordu. 

(Zînef) *Müslümanlar dışındakiler ikinci sınıftı* diyecek oldu ama duraladı. *Feministler olarak
biz ise tüm sistemin eril tahakküme karşı kurulmuş ve kadınların kendi başlarına yaşamalarına imkan
veren ve erkeklerin hukukunu değil, kendi hukuklarını uygulamayı sağlayan bir sistem olarak
anlatıyoruz.* 

Ahmet saatine baktı, sonra müdüre dönüp, *hocam, bu kadar yeterli sanırım* dedi. (Zînef) de müdüre
baktı. Müdür *ben aslında sizin (Zerkubia) devrimine engel olan eril tahakküm dediğiniz şeyin tam
olarak ne olduğunu soracaktım ama daha sonra konuşalım* dedi. 

*Eril tahakküm* diye mırıldandı (Zînef) ama devamını *sizin şurada müdür olarak oturmanız* diye
bitirmedi. 

Öğretmenlerden biri *bizim anlattığımızdan pek de farklı bir tarih yokmuş sizde.* dedi. *Sanırım biraz yumuşattınız. Biz daha feminist bir tarih bekliyorduk.*

(Zînef) *biraz yumuşatmış olabilirim* dedi. *(Zerkubia)da hem jûmrenin kendi tarih
anlatısı var ama bizde çocuk ve okul olmadığı için bu konularda önemli bir fark bulmuyoruz. Bugünün
dünyasını kadınlar için değiştirmek daha önemli geliyor* dedi. Nazik ama tedirgindi. 

Müdür odadaki nöbetçi robota dönüp *Bizim müfredatı (Zînef)e gönderelim* dedi. Robot *Posta
adresi* diye bir adres söyledi, (Zînef) başını salladı, Müdür de robota *tamam* dedi. *Buradan
bakabilirsiniz müfredata, sizinle bir sonraki görüşmede öğrencilere ders anlattıracağız. Bu sefer
materyal de hazırlayabilirseniz iyi olur* dedi. Öğretmenlere dönüp *başka bir soru yoksa ben
çıkıyorum* dedi. Herkes (Zînef)e selam vererek çıktı.

Başörtülü öğretmenlerden biri yanına gelip *merhaba, adım (Hattice)* diye kendini tanıttı. *Güzel bir giriş dersiydi, teşekkür ederim.* (Zînef) kendini inceleniyormuş
gibi hissetse de *rica ederim* diye karşılık verdi. *Ben sosyoloji öğretmeniyim, (Zerkubia)
sosyolojisi malum hep jûmrelerle ilgili, sizinkinin nasıl işlediğini ve hukukunuzu merak ettim biraz
da* dedi kadın. İncelenme hissi doğruydu. *Ben Yeşil Feministler isimli bir jûmreye mensubum. Büyük bir
grup değiliz, 400-500 kişi kadarız sanırım. Hepimiz kadınız.*

(Hattice) başını salladı. *Hiç erkek yok mu?* dedi merakla. *Onlarla ilgili sorunlar da* dedi
(Zînef), güldüler. 

Bir yandan kafeteryaya doğru çıkarken bir yandan konuştular. *Biraz bilgi almak isterim aslında*
dedi (Hattice). (İstatistik Dairesi) bilgi veriyor ama genelde bir mensubu görmek kadar etkili
olmuyor bende. Sanırım eski kafalı bir sosyologum, veri merkezli sosyoloji yapamıyorum dedi. Tasdik
bekliyor gibiydi. *Aa, anlıyorum* dedi (Zînef), *artık robotlar olmadan hiçbir sosyal bilim
yapılamıyor* dedi. *Evet ama insanları tanımak daha önemli geliyor bana. Demek erkek yok jûmrenizde.
Böyle bir iki jûmre duymuştum. Evlilik de yok o zaman* dedi (Hattice). 

*Kadınlar arası sivil birlik var ama erkeklerle evlilik yok.* *Hepiniz homoseksüel misiniz?* diye
sordu (Hattice). *Yarı yarıya. Sivil birlik var ama uygulayan az. Ben biseksüelim* dedi (Zînef).
(Hattice) *anladım* diyerek başını salladı. *Erkeklerle ilişkileri düzenleyen pek kural yok aslında,
ilişkileri kendimiz başlatıp bitirebiliyoruz, jûmre dışından oluyorlar tabii. Evlilik yok demiştim.
Çocuk da yok ve onlarla ilgili de pek kural yok. Eski evliliklerinden veya klonlamayla çocuk sahibi
olmuş kadınlar var ama onlar da başka jûmrelerin okullarına gidiyor.* *Hmm* dedi (Hattice) bir şey
düşünüyormuş gibi. 

*Erkekler olmayınca pek çok karmaşıklık da olmuyor* dedi (Zînef). 
*Öyle* dedi (Hattice). *Toplanma merkeziniz var mı?* *Pazar günleri toplanıyoruz, merkezimiz
(Cebrilye)de. Buraya 30 kilometre kadar.* *Biliyorum* dedi (Hattice). *Oralarda bizim de bir
mescidimiz var.* 

(Zînef) kızın konuşmak ister gibi bir hali olduğunu düşündü. 

-- *Bu sanırım sekiz veya dokuzuncu okul, başvurduğum* dedi. 
-- *Aa, diğerleri olmadı mı?* *Radikal bir feminist olmanın bazı dezavantajları var* dedi (Zînef). *Erkekler tarihlerini bizden öğrenmek istemiyorlar.*
-- *Evet, öyle bir durum olabilir, bizimkiler de çeşni olsun diye kabul edecek sanırım.* 
-- *Kabul edecekler mi sence?* 
-- *Bana olumlu geldi havaları. Çok aykırı bir şey anlatmadın.* 
-- *Sen ne düşünüyorsun?* 
-- *Ben sosyologum, zaten çocukların hep kendi diskurumuz öğrendiğinden şikayetçi olan bendim biraz. Dönem sonu toplantısında konuştuk bunu. Çocukların
dünyaya bakışı devrimden önceki herhangi bir müslümanın bakışından farklı değil.*

-- *Peki neden böyle bir bakışa ihtiyaç duysunlar ki? Kendi kendinize yetmiyor musunuz? Dünyanız yeterince büyük görünüyor* dedi (Zînef).

-- *Evet, (Zerkubia) modelinde kimsenin jûmresi kimseyi ilgilendirmiyor, istersek taş devrinde de
yaşayabiliyoruz.* 

(Zînef) güldü ama bunun bir cevap olmadığını belli edecek şekilde boynunu hafifçe uzattı. 

-- *Genel olarak nüfusumuz artıyor ama başarılı öğrencilerin pek çoğunun jûmreden koptuğunu görüyoruz.
Üniversitede tanıştıkları yeni fikirler onlara cazip geliyor. jûmre olarak güçlüyüz ama fikir üretme
kapasitemiz sınırlı, söylediklerimiz birbirini tekrar ediyor ve bunun uzun vadede iyi olmadığını
düşünüyoruz.*

*Anladım. Modern zamanların yaşam tarzları daha çekici geliyor.*

*Sizinki kadar radikal olanlara değil de, daha modernist dindar jûmrelere kayıyorlar. Biz daha
geleneksel insanlarız. Aramızda dünyanın düz olduğuna inanmaya devam ederek
yaşamak bile mümkün.*

Kızın kendi jûmresi hakkında acımasız konuştuğunu ve bunun bir kompleksle ilgili olup olmadığını
düşündü. 

*Senin ayrılma niyetin oldu mu?* 

*Bazen oluyor. Birkaç yıl ben de daha modernist bir jûmreye bağlıydım. Orucu Eylül ayına
sabitlemişlerdi. Kadınların birinci sınıf olduğunu söylüyorlar, polijiniye izin vermiyorlar,
namazların saatlerini sabitlemişler... Onun gibi şeyler. Kadınlara bakışları hoşuma gitmişti.*

*Sonra ne oldu?*

*Yeterince sahici gelmemeye başladılar. Pek çok erkeğin evlilik dışı ilişkisi olduğunu öğrendim.
Bazı durumları ikiyüzlü geldi, onun için geri döndüm.*

*Burada polijini var mı?*

*Var. jûmre yasası izin veriyor ama uygulayan pek yok. Önceki jûmremde kadın peşinde koşan daha
fazla erkek vardı.* 

*Çok eşliliği yasalaştıran müslüman jûmre çok az diye okumuştum.*

*Yasalaştırmak uygulamak anlamına gelmiyor. Erkek psikolojisi mi, yoksa açıktan yapılanın rağbet
görmemesi mi bilmiyorum. Erkekler burada daha az aldatıyor. Amacı ikinci bir kadınla birlikte olmak
olsa bile bunu açıktan, hukuki olarak yapmak istemiyorlar. İlk eşleriyle evlenmek bile zor geliyor
zaten.*

*Bunu başka birinden de duymuştum* dedi (Zînef). *Polijini hakkı erkekleri evlenmek zorunda
bırakıyor ve evlenmek istemedikleri için aldatmıyorlarmış. Aldattığı kadına
söyleyecek bir bahanesi kalmıyor* diyorlar. 

*Evet. Bizde evlilik dışında erkeklerin kadınlarla görüşmesi de yasak. Erkeklerin jûmre dışından
biriyle evliliği de. Robot eşler de yasak.*

*Onlar da mı yasak?* (Zînef) şaşırmıştı. *Bu çağın nimetlerinden herkesin eşit faydalandığını
düşünüyordum.* 

(Hattice) güldü. *Erkeklerin evlilik öncesi yasakları daha fazla. Baktıkları her ekran kontrol
altında, her sosyal anlarını bir kaydeden var. Bundan kurtulmanın tek yolu evlenmek ve çoğu 19-20
yaşını geçirmiyor.*

*Kadınlar?* diye sordu (Zînef). 

*Onaltı, onyedi*

*Eskiden olsa hapislik yaşlar* dedi, sanki her an kendi başına da gelebilirmiş gibi bir endişeyle. 

*Evet ama genel gelir olunca bu konu daha kolay. Temel ihtiyaçları karşılanıyor zaten. İki üç tane
de robotları oluyor. İkisi de genelde iş bulur zaten. Cinsel olgunluğa erişmiş birinin evlenmesi için
fazla bir şey gerekmiyor. Onsekiz yaş sınırının sebebini hala çözebilmiş değilim.*

*Yetişkin görmüyorlar. Kendi kararlarını veremez diyorlar. Evlenmek de büyük bir karar.*

*Evlenmek bizde ailevi bir mesele. Kendilerinin bir tercihi var tabii. Ama zaten bu evlilik
konularını düzenleyenler aileler oluyor.*

*Sen evli misin?* diye direkt bir soru sordu. Bu kadar samimiyeti kendi de beklemiyordu. 

*Boşandım* dedi (Hattice), konuşmak istemediğini belli eder gibi.*

*Boşanma oranları nasıl? Bu kadar erken evlenince.*

*(Zerkubia) normalinden fazla değil* dedi (Hattice). *(Zerkubia) normali de, malum, evliliklerin %80'i
boşanmayla bitiyor.*

*Kadın güçlendiğinde yaşamıyor evlilikler hiçbir yerde* diye bir gözlemde bulundu (Zînef).

*Evet. Kadınların kendi ayakları üstünde durması çok kolay. Zaten devlet destekliyor. Çocukları
olunca onun için de yardım alıyorlar. Erkekler de sıkılıyor uzun süren evlilikten. Böylesi herkesin
işine geliyor demek ki.*

Aradaki bir anlık sessizliği (Hattice) bozdu. *Sen benden daha çok şey öğrendin.*

*Bizim jûmrede evlilik olmayınca boşanma da olmuyor.*

*Sivil birlik var dedin* 

*Evet, onun bozulması mümkün ama bizde de poligami var. Kimsenin çok uğraşmadığı bir şey. Sivil
birlik de çok nadiren oluyor. İnsanlar Eski Mısır'daki gibi aynı eve taşınıp beraber yaşamaya
başlıyorlar.* 

*Bu sanırım bütün laik jûmrelerde böyle. Gözlediklerimin hiçbirinde bizdeki kadar tören, düğün
yapıldığını görmedim.*

*Sıkıcı törenler. İki kişi aynı yatağa girip, binlerce yıldır yapılan bir şeyi yapacak diye tüm
davetlilerin çağrılıp...* Burada *acaba haddimi aşıyor muyum* şüphesi belirdi içinde. 

(Hattice) güldü. *Evliliğe böyle bakıyorsan, evet biraz anlamsız ama bizimki gibi jûmrelerde bir
büyüme, topluma kabul merasimidir.*

*Evlenmeden kabul edilmemiş mi oluyor?* 

*Özgür olmuyorsun. Ailenin yönetimi altındasın.*

*Yalnız yaşamaya başlayan yok mu? Onbeş yaşından sonra artık kendi geliri oluyor çocukların.*

*Kolay bir karar değil o. Jûmrenin felsefesi kadın ve erkeği ayrı tutmak. İki kutup gibi hayal
ediyorlar ve bu kutuplar birbirinden ne kadar uzak kalırsa, birleştiklerinde de o kadar sağlam olur
diyorlar.*

*Bildiğimiz teraneler. Cinsiyetin iki kutup gibi değil de renk spektrumu gibi hayal edildiğinde ne
kadar değişiyor her şey. Hem daha sağlam da olmuyormuş işte, evlilikler.* (Zînef) içinden yükselen
agresifliğe engel olmaya çalışıyordu. 

(Hattice) alınmışa benzemiyordu. Bu gibi konuşmaları çok yapmış gibi. *Sadece kendimizden ibaret
değiliz, evlilikler yürümese de insanlar ailelerinden kopmuyor. Torunlar dedelerini görüyor. Ayrıca
boşanmalar yüksek ama evlilik sayısı da çok, kimse evliliği denemekten korkmuyor. Ailenle görüşüyor
musun mesela? Neredeler?*
i 
Kızın bu sorusunun hadsizliği bir yana, acı vermek için bile bile sorduğu belli oluyordu. *Tipik bbir
müslüman, konuşma kendi hatalarına geldiğinde hemen bel altı vurur bunlar* diye düşündü. *Uzaktalar.
Babam öldü zaten. Annem de (Tarkinya)da bir yaşlılar evinde ama bu sorunun konuyla ilgisini
anlamadım.* 

*Özür dilerim* dedi (Hattice). *Kadın-erkek ilişkilerine sadece iki kişinin arasındaki bir konu gibi
bakmıyoruz. Onu anlatmaya çalışıyorum.*

*Anladım* dedi (Zînef). Konuşmanın doğal sınırlarına ulaştığını hissetmişlerdi. Saati vücut
sinyallerinden böyle zamanları algılayıp bahane üretmeye ayarlıydı ama vücut sinyalleri o kadar
bozulmamıştı sanırım. 

Bir an sonra saati *yürümek için çıkman gerekiyor* dedi. (Zînef) saatine baktı. *Tamam, on dakika
sonra* dedi. 

## 3

Güneşin altında uzun yürüyüşler yapmanın her türden hastalığa faydası olduğunu söylüyorlar. Okuldan
çıktığında, neden tanımadığı bir insanın *tanışma* teklifini bu kadar hızlı kabul ettiğini
düşünüyordu. Belli ki kız onunla mülakat yapmak için ayarlanmıştı. Konuşmanın direktliği. Girdiği
konular. Bunları *iş görüşmesi* gibi bir şekilde sorsanız verilecek ve verilmeyecek cevaplar
belliydi ama *araştırma yapan sosyolog* için...

Saati müzik dinlemek isteyip istemediğini sordu. Kulaklarına kalıcı kulaklıklar taktırdığından beri
istediği zaman müzik dinleyebiliyordu. Saatle iletişimini de bu kulaklıklar sağlıyordu. İstediği
zaman kitap, istediği zaman müzik, bazen beyaz gürültü, bazen anıların kayıtlarını dinlemek isterdi
ama şimdi kendi düşünceleriyle başbaşa yürümek istedi.

*Moralin bozuksa psikologdan randevu ayarlayabilirim* dedi saati. *Sanırım vücut elektriğimi
gerçekten takip ediyor.* Saate *o kadar değil, zaten bu ayın sonunda gideceğim.* dedi. 

Yol güzeldi. *Bütün yolların yürünebilir olması* temel bir prensipti (Zerkubia)da. Bunu sosyal
anlamda, insanların istedikleri yaşam biçiminde yürümesi şeklinde yorumladıkları gibi düz anlamıyla
da yorumluyorlardı. Üstü açık bütün yolların kenarında yaya bölümü olurdu. 

Uzaktan mahallenin ağaçlarını gördüğünde akşam ne yapacağını planlamak istedi. Saate sordu, her
zamanki gibi: *Akşama bir davet var mı?* 

*(Eerki) seni sormuştu, bu akşam uygun görünüyor takvimi.*

*Hayır. Onu görmek istemiyorum. Siyah ruj süren erkeklerden hoşlanmıyorum.*

*Jumre binasında film gösterimi var. Daha sonra da tartışacaklarmış filmi.*

*Film ne?* 

*Mars'ta Yedi Kadın adında bir romantik komedi. Marsta geçiyormuş. Özetini okuyabilirim.*

*Hayır, hayır. Jumrenin film organizasyonlarını kim yapıyorsa, romantik komedilere takmış.
Seçtikleri filmlerin hiçbiri de komik değil.*

*Yeni biriyle tanışmak ister misin?*

*Var mı öyle biri? Gerçekten yeni?*

*Biliyorsun çağımız arkadaş edinmenin çok kolaylaştığı bir çağ.*

*Evet ama yeni biri değil, yüzler değişiyor ama herkesle aynı ilişkiyi yaşıyorsun. Eminim onlar da
aynı şeyi düşünüyor.*

*Geçen defaki nasıldı?*

*İntihar etmeye niyetliymiş, beni de kendiyle beraber intihar etmeye ikna etmeye çalıştı. Saatlerce
yaşadığımız hayatın ne kadar boş olduğunu ve hepimizin robotların sağdığı koyunlar olduğu
muhabbetini dinledim.* 

*Hoşlanmadın yani*

Robotlar hala bazı sözlerin iyi mi, kötü mü olduğunu anlamakta zorluk çekiyor diye düşündü. Belki
benim de intihara meyilli olduğumu düşünüyordur bu saat. 

*Hayır, hoşlanmadım* diye net bir cevap verdi. 

*Doyurucu bir ilişki aradığını söylemiştin* dedi saat. 

*O kadar doyurucu olmasına gerek yoktu. Adam tıka basa doymuş hayata, hepsini üstüme kustu.*

*Birkaç yeni aday var, denemek istersen.*

*Tamam, öyle olsun. Akşamı bir ekranın karşısında neden buluşma ayarlamadığına üzülerek geçirmek
istemiyorum.*

*Sürpriz mi olsun? İstersen kontrol edebilirsin kim olduklarını. Cinsiyet tercihin var mı?*

*Yok, hayır, beni öyle yapay şeylerle uğraştırma. Ama kadın olacaksa regl olmasın, şu an hiç kanlı
bir vajinayla karşılaşacak durumda değilim.*

Saati birkaç dakika sonra akşam yedide *özel odalarda* görüşme ayarladığını söyledi. Herkesin
yemeğini kendi ödediği, sadece sana bildirilen odaya gidip, karşındakiyle iki saat geçirdiğin
buluşmalardan biri. İsimler bile sorulmaz, *adaba aykırı.*

Böyle başlayan ilişkilerin devam etme ihtimali yok ama *seversek devam ederiz* diye gider herkes.
Yalnızlık herkesin derdi ama şikayet etmiyoruz, çünkü herkes yalnız. İmrendiğimiz arkadaşlıklar yok.
Adapte olduk buna ve tüm *evlilikler* artık iki saat. 

Eve geldiğinde buluşmaya iki saat vardı. Yavaş yürümüş, evlerin içlerine bakmıştı. Bir şeyler
atıştırsam iyi olur diye düşünüp yemek dolabından bir şeyler istedi. Dolaplar hem fırın, hem
buzdolabı, hem aşçı gibi çalışan robotlardı, istediğin yemeğin malzemelerini de isteyebiliyorlardı
ama zaman yoktu buna. Dolabın elinde biraz tofu köftesi ve patates kalmış. *Et yok mu* dedi. *Bu
haftaki et rasyonuzu bitirdiniz efendim* dedi dolap. *Parayla sipariş ver o zaman, yarına et yemek
istiyorum.*

Dolapların çoğu (Temel İhtiyaçlar Dairesi) tarafından idare edilir ve insanların yiyecek
ihtiyaçlarını karşılar. Yiyeceklerin çoğu ücretsizdir. Bir dolaba kimliğini kaydeden bir (Zerkubia)lı
aç kalmaz. 

(Zînef) *bu et ihtiyacı nereden geliyor acaba* diye düşündü ama *alışkanlıklar* dışında bir cevap
bulamadı. *Limitleri bile aşmışsın kızım* diye söylendi kendi kendine, güldü sonra.

Yemeğini yedi. Tofu köftesi denen şeyden bir daha yemek istemediğine karar verdi. *Patatesi de iyi
kızartamıyor bu dolap. Bence değiştirilmesi lazım.*

Saatine *kıyafet merkezinde giyinmek istiyorum, alternatifleri gösterir misin?* dedi. Evde hologram
makinesi vardı, odanın ortasında kendini farklı kıyafetlerle gördü. Siyah şort, sarı bir tişört, üstüne yeşil bir sweatshirt, altın
rengi bileklikler, büyük bir kolye kombinini beğendi. *Buna siyah makyaj da yapalım* dedi. Hologramı
siyah ruj, siyah tırnaklara dönüştü. 

*Bunları getirebilirler mi?* diye sordu saate. *Bütün kıyafet taşıyıcıları rezerveymiş. Senin gitmen
gerekiyor* dedi saat. Kıyafet merkezi yakındaydı en azından. 

(Zerkubia)da insanların nadiren kendilerine ait kıyafetleri olur. Kendilerine ait evleri, arabaları
ve eşyaları olmadığı gibi, kendilerine ait kıyafetleri de bulunmaz. Kıyafet merkezlerine gidip
giyinmek ve giydikten sonra bırakmak mümkündür. Yıkanır, ütülenir ve başka biri tarafından giyilmeye
hazır hale gelir. Sokakta eski kıyafetli birini görüyorsanız ya Süreç tarafından cezalandırılmış
biri, ya da bu şekilde dikkat çekmeye çalışan bir manyaktır. 

*Tamam, ben giderim* dedi (Zînef). *Bana bir scooter çağır en azından*. *Çağırdım. Hadi şimdi
çıkabilirsin* dedi saat. Böyle motive etmeye çalışır gibi konuşmasına bir ayrı sinir oluyordu. 

Kıyafet merkezinde biraz önce seçtiği kombini bir kabinde giyinde. Makyaj odalarından birine girdi.
Oda bir robot gibiydi, istediği yönden kendini görebildiği bir ekrana bakıp konuşabiliyordu.
İsterse hologramıyla yanyana da oturabilirdi.

İşi kısa sürdü. Evde giyinmesi daha kısa sürüyordu. Getirdiği kıyafetleri bırakmak istediğini
söyledi.

Buluşacağı yere araçla gidecekti. Saate aracı çağırmasını söyledi. Yediye 10 dakika kala (Mavi
Dikiş) isimli barın 119
numaralı buluşma odasındaydı. Odada kimse yoktu. Önce gelmiş olmaktan memnun olmadı. Çıkıp biraz
dolaşmayı düşündü ama odaların arasında kendininkini bulamamış gibi görünmeyi yediremediği için
daldı. 

(Mavi Dikiş) bu çevredeki buluşma mekanlarının en genişlerinden biriydi. Ortak alanlar da vardı ama
genelde özel odalar için geliyordu insanlar buraya. İlk buluşmalar, ikinci buluşmalar. Bazen tüm
ilişkiler bu odalarda yürüyordu. Ev bir buluşma noktası olmaktan çıkalı çok olmuştu.

Saatten ortama uygun bir müzik istedi. Saat *ortama uygun* deyince bir önceki gelişinde çaldığını
çalmaya başladı. Bu şarkı önceki gelişindeki fecaati hatırlattığı için *başka bir şeey* dedi saate.
Saat de sevdiği parçalardan bir listeyi çalmaya başladı.

Dakikalar geçtikçe gerilmeye başlamıştı. Ekildiğini sanmıyordu, ekenin sosyal puanını çok olumsuz etkilerdi
böyle bir şey ama saniyelere varan dakiklikteki insanlardan biriyle buluşacaktı herhalde. 

Saat 19:00:01'de içeriye kıvırcık saçlı ve gözlüklü bir adam girdi. *Evet, onlardan biri bu* diye
düşündü (Zînef.) Adamın kaybettiği gözlüğünü arar gibi bir hali vardı. *Gözlük gözünde halbuki* diye
düşündü (Zînef). Adam *merhaba* dedi, *selam* diye cevap verdi. 

Adam tedirgindi. *Sistemin bana hep utangaç erkekler göndermesine bir çare bulmalıyım* diye düşündü.
Hatta *erkekler göndermesine.* Bu geceyi bu adamla geçirmeyeceğine o an karar verdi, gördükten on
saniye sonra. 

Sesi ince sayılmazdı ama tedirginlikten ince çıkıyordu. *Ben (Beras)* dedi adam. *Ben Zînef.* 
-- Memnun oldum. 
-- Ben de. 
-- İçecek söylediniz mi?

Adamın falsosu buydu. *Fazla nazik. Kesin bir şeyler gizliyor.* Kimisi gelir, on yıldır tanışıyormuş gibi konuşmaya başlar, o da ayrı bir hadsizlik olurdu. (Beras) da yemek ve içecek söyledi. Trüf mantarlı sote ve şekersiz ananas çayı. *Vegan değil* diye düşündü (Zînef).

Sessizliği Zînef bozdu. *Bu buluşmayı bir hafta sonra hatırlamayacağıma eminim ama başlayalım mı?*
dedi. *Neye?* dedi adam. Zînef'in içinden *sevişmeye* demek geldi ve güldü. *Adettendir, sistemin
bizi neden buluşturduğunu anlamaya çalışırız.*

*Ben bu konuda yeniyim* dedi Beras. *Bir yıldır kimseyle buluşmadım. Bu sanırım sağlıksız bulunduğu
için saatime uyarı geldi. Ben de denemek istedim.*

*Oh* dedi (Zînef) *geçen defa da intihara meyilli birini göndermişti. Psikolog da değilim ama sistem
beni öyle görmekte kararlı.*

*Ben sosyoloğum, veri sosyoloğu, ayrıca resim yapıyorum* dedi adam. 

İlgilenmiş gibi mi yapması gerekiyordu, yoksa bu adamın iletişim sorunlarını yüzüne vurup kalkmalı
mıydı? Yarım saatten önce mazeretsiz kalkarsa sosyal puanı düşebilirdi. 

*Siyah ruj süren kadınların yüzde onsekizinin aşırı kilo sorunları olduğunu biliyor muydunuz?* diye sordu
adam. Bunu kendisini aşağılamak için sormamıştı. *Ahahaha* diye gülüyormuş gibi yaptı (Zînef) ama
güldüğü daha çok kendi haliydi. *Sanırım bir istatistik bülteni gibi geçecek konuşma* dedi. 

*Gelirken ruj rengiyle kilo ve psikolojik durum korrelasyonlarına baktım da* dedi, *tanımaya faydası
olur diye.*

*Hmm, çok ilginç* dedi (Zînef). *Mavi ruj kullansam ne kadar olacaktı kilo sorunum?*

*Yüzde oniki nokta yetmişbeş* dedi adam. Ciddiyetle. Dalga geçildiğini anlamadan. 

(Zînef) suskunlukla çatallara bakarken yemekler geldi. 

Servis robotları masayı donattı. (Beras) konuşmak istemiyor gibi duruyordu. *Tarihçiyim ben de* dedi
(Zînef). Adam nezaketen bile ilgi göstermedi. Bakışları ve ilgisi tamamen yemek üzerindeydi. 

*(Züleyman) diye birini okudum geçenlerde* dedi. *İmparatormuş sanırım, büyük bir ülkesi varmış.* 

(Zînef) adamın kimden bahsettiğini anlamadı. *Hangi (Züleyman)* dedi. 

*Pek bilmiyorum, başka (Züleyman) mı var?* dedi (Beras). 

*Bir iki kral var öyle* dedi. *Eski, çok eski ve mitik diye üç (Süleyman)'dan bahsedebiliriz.*

*Tamam* dedi (Beras). Adam iletişim kurmaya çalışmış ama *tarih bilgisi* buna yetmemişti. Yemeğe
döndüler. 

Biriyle sessizce oturmak eğer ezelden güvendiği biri değilse, (Zînef)in giderek gerilmesine yol
açardı. Saatine kulağına sakinleştirici bir müzik göndermesini söyledi. (Beras) bununla da
ilgilenmemişti. 

*Burada bulunarak sosyal puan almaya mı çalışıyorsun?* dedi (Zînef)? 

*Ne demek?* 

*Yani, doktorun psikolojik sağlamlığını muayene etmesin diye arada bir böyle dışarı çıkıyorsun
herhalde* dedi. Konuşması hızlanmaya başlamıştı. *ama şu an gözlüğünde bir film seyrettiğine
neredeyse eminim.*

(Beras) yemeğine biraz daha dik baktı. Gözlerini yemekten ayırmadan. *Evet* dedi *bir şeyler
seyretmeden insanlara tahammül edemiyorum. Çok yavaşsınız.*

*Sen de çok kabasın. Yeni tanıştığın bir insanla görüşmende film seyredemezsin. Ne seyrediyorsun?*

*X-Room* dedi (Beras), *eski bir Amerikan dizisi*

*Biliyorum onu. Genelde öyle şeyler mi seyredersin?* dedi (Zînef). 

*Evet. Eski bilim kurgular bana ne kadar saf olduklarını hatırlatıyor.*

Saati yarım saatin dolduğunu haber verdi. 

*Ben kalkıyorum* dedi (Zînef). *Verebileceğim en düşük puanı vereceğimden ve senin bir ruh hastası
olduğunu söyleyeceğimden emin olabilirsin.* Saatine dönüp *yediklerimin parasını öder misin* dedi.
Saat *ödendi* derken de kalkıp toparlanmaya başladı. *Sistemde bir sorun var, neden bana bu kadar
hastalıklı insanları gönderiyorlar? Keşke jumre toplantısına gitseydim.*

Adam ilgilenmiyordu. Söylediklerine bir cevap da vermemişti. (Zînef) çıkıştaki barda oturup, kendisi
gibi kurasından memnun olmayan biriyle tanışmayı düşündü ama bu da tehlikeliydi. Sosyal skor
ihtimali olmayınca insanların nasıl davrandığını tahmin edebiliyordu. 

Saatine *bu görüşmenin puanını sıfır ver, adamın da psikolojik sorunları olduğunu söyle* dedi. 

*Tamam* dedi saat. 

*Bana da bir araba çağır, eve gidip uyumak istiyorum artık*

Yine *tamam* dedi. Aynı ses tonuyla. 

Eve döndüğünde yatağına uzanıp, tavan ekranını açtı. *Tarihte Büyük Pandemiler* diye bir
belgesel seyretmeye başladı. *Uyumak istiyorum* dedi kendi kendine. Saati bunu bir emir telakki
edip tüm ışık kaynaklarını kapattı, oda sıcaklığını ayarladı, odaya lavanta kokulu bir buhar doldu.
Uyuması bir dakikadan kısa sürdü. 

