İslamcılığın Açmazları

Mirzabeyoğlu’nun ölümüyle eski günlere gittim. Biraz kitaplarını karıştırdım. Eski heyecanlarımı hatırladım. Hayatın daha net, daha kesin çizgilerle ayrılmış zamanlarını. 

Niyetim fikriyatının uzun uzun tahlilini yapmak değil. Hem zamanım yok, hem ne kadar elimden gelir bilmiyorum. 

Bununla beraber *İslamcılık* dendiğinde artık neden beni heyecanlandırmadığını biliyorum: 

1. İdeolojiler genel manada insanların *teoriye* veya *modele* uymasını bekler. Sosyalizm’in bir insan modeli olduğu gibi, İslam’ın da var ve bu model, modern hayatta giderek eriyor. İnsanların beş vakit namaz kılması, helali haramı tam olarak bilip sakınması ve sair hususlar giderek zayıflıyor. Modern hayatın mecbur bıraktığı *alt yapı* ilişkileri içinde, din gibi *üst yapı* kurumunun aynı heyecan ve hızla yaşaması mümkün değil. Bununla beraber İslamcılık bizden *aynen* Hz. Peygamber’in devrindeymişiz gibi bir bağlılık bekliyor. Bu insan modeli, varolmayan bir model ve insanların önemli bir kısmı için dini ahlak o kadar da ciddiye alınan bir mesele değil artık. Bu sebeple İslamcılığın *insan modeli* gerçek bir model değil, beklentileri hayli yüksek ve insanlar da buna saygı duysalar da hayatlarını bu beklentilere göre belirlemiyor. 

2. İslamcılar ise bunun sonunda şu neticeye varıyor: İnsanlardan, bireylerden başlayarak topluma yayılan, aşağıdan yukarıya bir *kurtuluş* hamlesi akim kalacaktır. O halde yukarıdan aşağıya, yani bir şekilde iktidarı ele geçirip, oradan başlayacak bir kurtuluş hamlesi gerekir. İnsanlara içki içmemeyi *öğretmek* yerine, içkiyi yasaklamak, onların hayat normlarını İslam’a göre belirlemek gerekir. 

3. Bununla beraber *iktidarı ele geçirme* modern devlette, eskiden olduğu gibi halkı yok sayarak, bir hanedanın diğerinin yerine geçmesi şeklinde olmaz. Modern bir İslami devlet, halihazırdaki dünya şartlarında yaşayacaktır. Örneğin kağıt para basmak ve bir şekilde kambiyo rejimine tabi olmak zorundadır. Modern devlet kalabalıktır, kimse kimseyi tanımaz, insanların birbirine *güven esasına* göre borç vermesini bekleyemezsiniz, bir *banka kurumu* olacaktır. Bu durumda borç vermek aracılık gerektiren *masraflı* bir iş olacaktır ve insanlardan bu masraf talep edilecektir. Ayrıca borç alanın bunu herhangi bir ticarete değil de, diyelim fiyatı artan bir emtiaya yatırıp, vadesi geldiğinde sadece anaparayı ödeyip, gerisini kar yazmasının önüne geçecek mekanizmalar olmadan, mikro düzeyde dahi *faizsiz* bir ekonomi işlemez. Bu gibi sorunlarla boğuşmak yerine İslamcılık halihazırdaki dünya düzeninin ne kadar kötü olduğunu anlatmaya devam etmekte. 

4. Dünya düzeni kötüdür, doğru, fakir üretmektedir, devletler insanların elindeki emeği bir merkezi bir kaç organizasyonda, büyük şirkette toplamakta, buna yardımcı olmaktadır. Bununla beraber İslamcılığın slogandan öte, bu düzenin nasıl değiştirileceği konusunda bir fikri aslında yoktur. Gerçek çözümler üretmek yerine, insanlara *Allah’a inanıyorsan, bunlar üzerinde de kafa yormaya gerek yok* demekten öte çok önemli, uygulanabilir fikir üretmez. Üretilen fikirler ya Liberal iktisat temellidir, ya Sosyalist. 
