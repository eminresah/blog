Kaptan Ali'nin telefonu görüntülü arama için çalmaya başlayınca kim olduğuna baktı. Arayan Dünya
Uzay Kuvvetleri Komutanı General Zemzem'di. General Zemzem, Kaptan Ali'yle önemli bir konuda
konuşmak istediğini söyledi. Kaptan Ali de Dünya'nın yörüngesinde, Omega Uzay İstasyonu'nda
olduğunu, birkaç güne kadar gelebileceğini söyledi. General Zemzem *seninle orada buluşsak daha iyi,
ben yörüngeye çıkayım* dedi. Üç gün sonra ikisi de uzay istasyonunun bir odasında buluştular. 

General Zemzem Kaptan Ali'ye Ay teleskopundan bahsetti. İnsanlık uzun yıllar önce Ay'a bir teleskop
yapmış ve bununla uzaydaki galaksileri gözlemeye başlamışlardı. General Zemzem Ay'daki teleskopun
artık çalışmadığını ve giden astronomların da orada çalışmayı bıraktıklarını söyledi. *Sorunun ne
olduğunu bilmiyoruz, senin araştırmanı istiyoruz* dedi. 

Kaptan Ali General'in söylediklerine şaşırdı. Ay teleskopunun çalıştığını düşünüyordu. *Hiç mi
çalışmıyor?* dedi. *Arada bir çalışıyor, görüntüler gönderiyor, sonra haftalarca hiçbir şey
gelmiyor. İletişim kurmaya çalışıyoruz ama işe yaramıyor. Gidenlerin ölmediğini biliyoruz, yemek
sipariş etmeye devam ediyorlar. Hatta normalin iki katı yemek yiyorlar. Hep abur cubur istiyorlar.
Hepsini gönderiyoruz ama hiçbiri çalışmıyor, bize görüntü göndermiyorlar dedi. 

Kaptan Ali'nin şaşkınlığı artmıştı. Ne olduğunu kendisi de merak etti. General kendisinden uzay
istasyonundaki gemisiyle Ay'a gidip, teleskopta çalışanların ne yaptığına bakmasını istedi. Kaptan
Ali de kabul etti. 

Omega Uzay İstasyonundaki işini bitirip Ay'a doğru yola çıktı. Aydaki teleskop, Ay'ın görünmeyen
yüzündeydi. Ay teleskobuna yola çıktığını haber verdi ama hiçbir cevap gelmedi. Üssün hepsi uyuyor gibiydi. 

Kaptan Ali uzay gemisine üstekilere götürmek için çeşitli pastalar ve şekerlemeler almıştı. Bunlar da bir vagon kadar tutuyordu. Oradakiler Kaptan Ali'yi severse, daha iyi çalışacaklarını düşünmüştü. 

Ay üssüne varması dört gün sürdü. Roketiyle ay yörüngesine girdi, bir tur attı. Ayın görünmeyen yüzündeki teleskopu gördü ve oraya inişe geçmeye hazırlandı. İniş yapabilmesi için teleskoptaki görevlilerin izin vermesi gerekiyordu. Tekrar iletişim kurmaya çalıştı. Uykulu bir ses, *inebilirsin* dedi ve kapattı. Etrafta aynı yere inmeye çalışan başka uzay gemisi olup olmadığını bilmediği için çok dikkatli bir iniş yapmak zorunda kaldı. 

Uzay gemisindeki robotlarına armağan olarak getirdiği şekerlemeleri indirmelerini söyledi. Kendisi de astronot kıyafetini giyerek dışarı çıktı. Ay teleskopundakilerin zehirlenmiş olabileceğinden şüpheleniyordu. Belki de bilinmeyen bir hastalık onları etkilemiş ve hepsi uykuya dalmıştı. Kaptan Ali bu hastalık kendisine de bulaşmasın diye çok dikkatli olmak istedi. 

İndikten sonra etrafta kimseyi göremedi. Robotları getirdiği armağanları hangara taşımış ve orada da kimseyi bulamamışlardı. Kaptan Ali Teleskop Üssünün yedi ayrı odası olduğunu biliyordu. Gözlemevine gitti ve orada 20 kadar kişinin kendi sanal gerçeklik kasklarını takıp oyun oynadıklarını gördü. Onlarla konuşmaya çalıştığında biri *yemek saati geldi mi* diye sordu. *Hayır* dedi Kaptan Ali, *ben geldim.* Adam da oynamaya devam etti. 

Gezdiği tüm odalarda durum böyleydi. Tüm teleskop üssü oyun oynuyordu. Acıktıklarından mutfağa gidiyorlar, ne buluyorlarsa atıştırıyorlar ve sonra tekrar oyun oynamaya devam ediyorlardı. Ay teleskopunda çalışan büyük biliminsanları bile bu durumdaydı. Herkes bir sanal gerçeklik kaskı takmış oyun oynuyordu. Kaptan Ali durumun çok garip olduğunu düşündü ve General Zemzem'e gördüklerini anlattı. General de şaşırdı ve teleskop üssünün komutasını Kaptan Ali'ye verdi. *Teleskobu çalışır hale getirmen lazım* dedi.

Kaptan Ali üsteki durumun bir hastalık olmadığını, kimsenin hasta görünmediğini düşündüğü için uzay elbisesini çıkardı. Üste hangi cihaz üzerinden, hangi oyunu oynadıklarını bulmak için dolaştı. Dolaşırken içine bir tembellik çöktüğünü gördü. Yorulmuştu. Bir yere oturup dinlenmeye karar verdi. 

Gözlemevinde bir yere oturdu. Cebinden telefonunu çıkardı ve onunla oynamaya başladı. Aylardır telefonunda olduğu halde oynamadığı bu oyun çok zevkli gelmişti. Oynamaya devam etti. Seviyeleri atladıkça oyun daha zevkli geliyordu. Kaç saat oynadığını unutacak kadar oynadı. Sonra aklına ne için burada olduğu geldi. *Boşver o generali ya, yarın bakarım* deyip oynamaya devam etti. 

Hiç uyumadan sabaha kadar oynayarak telefonundaki oyunu bitirdi. Sonra başka bir oyuna geçti. Sonra daha başka. Üç gün sonra yorgunluktan olduğu yerde uyumaya başladı. Kaptan Ali de diğerleri gibi oyun bağımlısı haline gelmişti. 

Uyandığında Gözlemevindeki oyunların bıraktığı gibi devam ettiğini gördü. İçinde büyük bir oyun oynama isteği vardı. Telefonundaki oyunların hepsini bitirdiği için kendisine herkesin oynadığı görüntülü oyun kasklarından aramaya başladı. 

General Zemzem'in aradığını farketti. Onu günlerdir aramamıştı. Oyun oynamak daha zevkliydi ama tam kapatacağı sırada eli yanlışlıkla telefonu açtı. General Zemzem öfkeli bir sesle *neden açmıyorsun günlerdir?* dedi. 

Kaptan Ali ne diyeceğini şaşırdı. *Burada herkes oyun oynuyor* diyebildi. *Sen ne yapıyorsun?* dedi General. *Ben de telefondaki oyunları bitirdim* dedi, *oynayacak başka bir alet arıyorum.* Sonra telefondaki oyunları anlatmaya başlayacaktı ki General *hemen astronot kıyafetini giy, sonra da Teleskop'taki hava temizleyicilere bakmaya git* dedi. 

Kaptan Ali *bitirmem gereken oyunlar var, çok zevkli* diyordu ki geldiğinde insanların ne halde olduğunu hatırladı. Kendi de onlar gibi olmuştu. Demek ki ay teleskobunda herkes oyun oynamaktan dış dünyayla irtibatı koparmış ve kimse bir iş yapmadığı için teleskop çalışmaz olmuştu. 

Canı çok sıkılıyordu. Oyun oynamak istiyordu. Elini telefonuna tekrar götürüp yeni oyun yüklemeyi düşündü ama diğer eliyle telefonunu çok uzağa attı. *Hayır* dedi kendi kendine, *ben oyunlardan daha güçlüyüm.*

Astronot kıyafetini giyince biraz daha rahatladı. Hala oyun oynamak istiyordu ama içindeki istek azalmıştı. General kendisine oyun oynamayı çok istediğinde içinden sayarak on nefes almasını söylemişti. Bu şimdi aklına geliyordu. İçinden ona kadar sayıp, derin derin nefes aldı. Biraz daha iyi hissetti. Astronot kıyafetini çıkarmadan Teleskobun hava temizleme bölümüne gitti. 

Ay'da hava olmadığı için üsteki hava temizlenip tekrar kullanılıyordu. Havanın içindeki karbondioksiti alıp, oksijen veriyordu. Bu bölüme giderken iki üç kişinin baygın yattığını gördü. Oyun oynarken yemek yemeyi unutmuşlar ve sonunda bayılmışlardı. Birisi tuvalete gitmeyi de unuttuğu için üstüne yapmıştı ve her yer çok pis koktuğu halde oyun oynamaya devam ediyordu. Sırtına dokunup onu uyarmaya çalıştı, *git başımdan* dedi adam, *en heyecanlı yerindeyim.*

Kaptan Ali hava temizleme bölümüne gidince General'i tekrar aradı. Kendisini daha iyi hissettiğini söyledi. General de *hava temizleme bölümünde bir virüs olup olmadığını kontrol etmen gerekiyor, herkesin bu kadar oyun oynaması hastalıktan olabilir* dedi. *Nasıl hastalıktan?* dedi Kaptan Ali. *Beyin kimyalarını bozan bir virüs var, beyindeki zevk alma nöronlarını bozuyor ve insanlar sadece oyun oynarken mutlu oluyorlar. Bu yüzden yemek yemeyi unutuyorlar çünkü yemek onlara zevkli gelmiyor, iş yapmak da istemiyorlar, hiçbir şey yapmak istemiyorlar* dedi. 

Kaptan Ali bu virüsü nasıl tespit edeceğini öğrendi. Normalde üste hep astronot kıyafetiyle duran birinin olması ve hava temizleme bölümünde çıkacak bu gibi aksaklıkları düzeltmesi gerekiyordu ama oradakiler de oyun oynuyorlardı. Astronot kıyafetlerini çıkarmıştı herkes. 

Kaptan Ali oyun hastalığı virüsünü temizleyecek işlemleri yapmaya başladı. 
