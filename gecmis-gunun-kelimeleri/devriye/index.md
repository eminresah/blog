Devriye [1]_
============

:date: 2014-11-23 03:41:51 +0200

Gece 12’de kalktım, işini sevince insan yorulmadığını sanması aslında
yalan, yorulduğumu biliyorum da bırakamıyorum.

Bir günlük tatil bile insanı kesintisiz 7 saat çalıştıracak kadar
dinlendiriyormuş. İnsanın arada Total War oynayıp, Mahmud-u Evvel Han
hazretleriyle Moskof’u ve Lehistan’ı fetheylemesi de gerekiyor, ki
gavurun buz makinasına yazdığı program kafasına delik açmasın.

Gecelerimiz hayli rahatsız. Sabah sallanarak gitti, yattığı yerde,
düşündüğü yerde, suratını ekşittiği yerde bir ayrı seviyorum; elimden
gelen bir şey olsa, ben çeksem mide bulantılarını azıcık -da o da bir
gün olsun keyifle geçirse- daha iyi hissedebilirim. Bir de bunun üstüne
geceleri kendini hatırlatan FMF atağı var, günlerdir, ne uyku, ne
uyanıklık; gece çalışmak daha iyi o açıdan da, hem onu rahatsız
etmiyorum, hem bir şey isterse verebilecek kadar ayık durumdayım,
duyarsam tabii.

--------------

Tam yukardaki cümlenin sonundaki noktayı koyduktan sonra telefon çaldı.
Sallanarak gittiği okuldan gözünde damla damla yaşla geliyormuş,
*dayanamıyorum, hastaneye gidelim* dedi. Ben kapıdan çıkarken o da
gelmişti, yolunu bir kedi kesmiş, bir de o moral bozukluğu.

*Bu oğlanın bize ettiğini kimse etmemişti.*

Acil’de iki saat serumla yattıktan sonra daha iyi oldu, doktor da baktı,
meğer FMF atağı sandığımız başka bir şeymiş, ilaç yazdı, daha da güzeli
rapor yazdı. Öğleden önceleri için rapor alsak dedim, aslında,
yasaklasak öğleden önce okula gitmesini.

Sonra geldim, biraz daha yatıp tekrar çalışma; şimdi *kafamdaki yazıları
bitirebilirsem* yeniden uyku.

Yaz, program yaz, mail yaz, otur, kalk, dolaş…

.. [1]
   2011-01-19 02:03:00
