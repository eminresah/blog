Yol Ağrısı [1]_
===============

:date: 2014-11-23 03:41:51 +0200

Başının ağrısı cihanın her tarafından hissedilen bir adam varmış, o
benmişim.

Gece olup yatakla buluşunca ölümü hatırlıyorum, sık sık, ölümün
*ertesini*. Nedendir bilinmez, her gece ölüp, her sabah diriliyorum.

Sebebine kendimi ağırdan satıp *günahlarımın ağırlığı* diyecek değilim,
günah çok ama nefis daha fazlasını kaldıracak kadar arsız demek ki.

Daha çok geçmişin kelimelerini, bitmemiş konuşmaları, yapılamamış
muhavereleri düşünüyorum. Ahiret yurdu sanki benim bitiremediğim
meseleler içinmiş ve insanlarla sadece orada samimi konuşulabilecekmiş
gibi.

Dedemden de dinlemeyi sevdiğim hikayelerin sonunu soracağım, babama
ismimden başlayacağım ve hayallerini soracağım, soramadığım tüm
soruları, kitaplarda okuduğum isimlere gidip, *bi zahmet, ey Sokrat,
senin şu mavi ışık neye benziyordu?* diye soracağım, sonra
terkettiklerime soracağım, ne hissetmiştiniz diye ve beni terkedenlere,
nereye gittiniz diye…

Ebedi yurdun *fantastik* gelmesinin sebebi bu belki, bitmemiş tüm işleri
bitirmek, Allah’la olan hesabı bitirmek ve sonra *neyse halim söylesin
hakim* deyip, temyizi olmayan yüce mahkemenin kararını beklemek. Cennet
de, cehennem de soruların cevaplanmış hali olduğundan olsa gerek o kadar
fantastik gelmiyor, sanırım sorular cevaplanmış ve mesele *mezuniyet
partisine* kalmış gibi gördüğümden. Zaten kendimi hesaba çektiğim her
zaman *şu zavallıyı da yeniden toprak ediverin, ne cennet, ne cehennem*
dediklerini düşünüyorum. Cevapları öğrendikten sonra sonsuzluk hayalim
yok.

Bir zamanlar her hafta kendime yeni bir itikat uydururken, insanın
yaşadığı anla, hesaba çekildiği anın aynı olduğuna dair de bir *teori*
geliştirmiştim. İnsan hayatını yaşarken, bir yandan da hesaba çekiliyor
ve hesabı da ömrü kadar sürüyordu. Sonradan bu konularda fazla
düşünmenin insana bir şey katmadığını farkettim. İster televizyondan
seyreder gibi seyret, ister organların aleyhine şahitlik etsin, ister
uzay-zaman yeniden birleşsin… Hesap vereceksem bunların ne önemi var?

Bunları yazınca biraz daha sakinleştim. Acaba bu kelimeler, içine
sıkıntı doldurulmuş şişeler gibi Internet’e bırakılınca, açanların
hülyalarına sıkıntı mı veriyor?

Yoksa şişe benim de, bu kelimeler açılmış şişeden bulutlara yağmur
olması için gönderdiğim buğular mı?

Yoksa ne şişe, ne ar, bende bir tek maymun mu var?

.. [1]
   2011-04-16 01:36:36
