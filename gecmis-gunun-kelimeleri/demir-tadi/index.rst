Demir Tadı [1]_
===============

:date: 2014-11-23 03:41:51 +0200

Ağzımda bir demir tadı oluyor böyle zamanlar. Yazman gerektiğini bilir,
yazamazsın, müptelanın ilacını bildiği gibi, sen de bilirsin.

Kendimde bir kekrelik hissetmeye başladım, yazıya karşı da bir
yabancılaşma. Garip bir konu yokluğu. Konu çok aslında, ama yazmak
istediğim bir konu, bana ilginç gelecek, yok.

Bir de, itiraf etmek gerekirse, kendi kendime konuşmaktan sıkıldım.
Böyle zamanlarda kendimi *sosyal medyaya* itelemeye çalışırım, şimdi de
öyle yapıyorum ama sanırım yanlış yere doğru gidiyorum, Türkiyeden ve
onun aptalca meselelerinden uzaklaşıyorum. Biraz önce twitter hesabımı
kontrol ettim ve en ufak bir ilginçlik göremedim. Kendimi bir diyaloga
girmek için zorluyorum ama olmuyor. Kimsede bulunmayanı yazmak gerek
herhalde.

Robotlara, siyasi yazılara, felsefi denemelere, hikaye taslaklarına
hoşgeldin diyoruz; gidenlerse aşk ve sair müskirata dair yazılar.

Bir arkadaşım uzun yolda araba sürerken uykusu gelince gaza bastığını ve
bu sayede uyandığını anlatmıştı, ben de buralarda uykum gelince sanırım
gaza basma ihtiyacı hissediyorum.

Ah, bir de anlaşılmak kaygısı olmasa.

.. [1]
   2011-10-05 03:44:58
