fesebuk [1]_
============

:date: 2014-11-23 03:41:51 +0200

Her *sağlıklı Türk erkeği* gibi bir Facebook hesabım var, bugün
kapatayım dedim, sevgilim *gitme* dedi, sıkılırmış… Sonra bir arkadaş
daha uydu ona… Rating’im düşündüğümden fazlaymış, herhalde geri
açacağım.

Kapatmamın sebebini yazayım da boşa gitmesin bari: Status
update’lerinden birine yakın birinden gelen yorumdu derdin, “senin karın
var, çocuğun var, bilmemneyin var…” diye giden bir yorum, onun öncesinde
de bir “senin yerinde olmak istiyorum” sözü, çünkü neden, hiç işe
gitmediğimi, hayat böyle sürerse daha da gitmeyeceğimi yazmışım ya,
ondan… (Aslında düşününce iki ay kadar işe gitmişliğim var, velakin
ruhumda pek derin iz bırakmamış demek ki, unutmuşum.)

Evet, *imrenilmek* güzel bir şey, ama beni rahatsız eder çünkü aslında dışardan
görüldüğü gibi değildir kimsenin durumu, adama son model arabalarda geziyor diye
imrenirsin, borcu dağlar kadardır, adama mevkisi için imrenirsin,
kaybedeceğinden dolayı o kadar huzursuzdur ki geceleri uyuyamaz, adama ne güzel
işe gitmiyorsun dersin velakin sabah yediden gece onikiye kadar *evde*
çalışmaktadır; bir de *kimse kimsenin yerinde olamaz, yerini beğenmeyenin de
beğenebileceği başka yer yoktur* diyecektim.

Ben halinden devamlı şikayet eden insanlardan kaçarım; kapatırım,
düğmeyi çeviririm, susarım o da sussun diye… Derdin olabilir kardeşim,
ama kendine dert icat ediyor, başkalarının da bununla kendi dertleri
gibi ilgilenmesini bekliyorsan, hayır, işte orada dur, ben orada yokum.
Çözüm üretmiyor, kendi dertlerinle *besleniyorsan*, bir noktada onlarla
*övünüyorsan*, kusura bakma, ne vaktim var derdini dinlemeye, ne
depresyonun beni ilgilendirir.

*Hastalığıyla övünen kişiyi kimse tedavi edemez.*

Nereden mi biliyorum? Ben de öyleydim de, oradan… Hatta depresyon ve
sıkıntıyı bir kültür haline getirmiş, Necip Fazıl/Mirzabeyoğlu ekolünü
de yakından tanıyacak kadar. Yine de, hayır, o kadar *karizma*
gelmeyebilir, neşem ve rahatlığım aptallık gibi durabilir ama kusura
bakmayınız, Allah’ın verdiği nefese yazıktır sebepsiz yere sıkıntı
üretmek.

Nefes alabilen herkesin şükretmesi için imkanı ve sebebi vardır. Mesela
yerimde olmak isteyen hanımefendi, gerek tembellikten, gerek
istemeyişimden, gerekse sıkıldığımdan dolayı atıldığım doktora gibi
doktoradan atılsa, dünyayı inletir; sanki doktorasıyla dünyayı
değiştirecekmiş, bir yaraya merhem olacakmış da elinden almışlar gibi.
velakin benden daha bir kere bile şikayet cümlesi duymadı insanlar,
neden, çünkü neticede Allaha şükür mesleğim varsa, aç kalmayacaksam,
yaptığım işin hakkını veriyorsam; falanca üniversiteden, filanca hocayla
çalışmış da, falanca doktorayı almışsın veya almamışsın, ne farkedecek?
Neticede özellikle Türkiye’de, genellikle tüm dünyada akademisyen denen
adamların yaptıklarının çoğu *kütüphane dedikodusu* değil mi?

Neticede şu an o sayede böyle rahat değil miyim? “Falanca doktoradan
atılmış” deseler, yerinde olmak istemezsin, ama o doktoradan atıldığı
için kendi başına çalışmaya başlayıp, kafasına göre yaşayabildiğinde
yerinde olmak istersin, sonra başına bir hal gelir, yerinde olmak
istemezsin, sonra başka bir hal gelir, yerinde olmak istersin… Onu
bıraksan da sen kendi yerine baksan ya.

Allah’ın muhakkak her zorlukla beraber bir kolaylık olduğunu söylemesi
de manasız?

Bir de “karın var, çocuğun var…” meselesi, çocuğum henüz yok ya,
hayırlısı, inşallah olur; velakin bu cümleden sanırsınız ki, benim
hayatım böyle, dengi dengine gitmiş hep… İlk eşimden beş sene önce
boşanmışım, eminim ki o zaman benim yerimde olmak istemezdin, dahası
önce yaşadıklarım, sonra yaşadıklarım, çekilen acılar, anlaşılışlar,
anlaşılmayışlar, iftiralar, müfteriler, şunlar, bunlar… *Allah
pervasızdan yanadır* demiş bir Portekiz atasözü, bugün kafa dengi bir
sevgilim varsa, cesur olmak, kendimi ifade etmek zorunda olduğumdan.

.. [1]
   2010-12-15 00:25:22
