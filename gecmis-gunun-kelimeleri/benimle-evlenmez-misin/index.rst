Benimle evlenmez misin? [1]_
============================

:date: 2014-11-23 03:41:51 +0200

O zaman henüz sevgilim, arkadaşım, sırdaşım, evdeşim değildi.
Birbirimizin yazdıklarını görmüş, o bana Farsça’yı hangi klavyeyle
yazdığımı sormuş, ben ona şu harfe basarsan *elif*, buna basarsan *la*
falan diye anlatmaya çalışmış, o da *ayh çok karışık, nasılsa Arap
ellerine gidiyorum, orada alırım klavyesini* demişti… Uzaktan takip eder
oldum, Wordpress.com’daki blogunda yazıyordu ve Banu isminde bir
arkadaşıyla sanırım muaşaka halindeydi.

Bir gün bir yazısını okudum, belli kelimeler dikkatimi çekti. Yeniden
konuşmaya başladık. Diplomat değil, öğretmen olduğunu, gittiği Arap
elinin Suriye değil, *Peygamber’in Şehri* olduğunu öğrendim.

Öğrendiğim diğer bir ayrıntı ise bir akrep burcu olduğuydu. Ekrana
birkaç saniye baktığımı hatırlıyorum. Sonra *bütün tersanelerine
girilmiş* bir haletle, dengeli bir insanın sormayacağı o soruyu, ki
dikkat dikkat, ne görüşmüşüz, ne doğru dürüst tanışıyoruz, hakkındaki
bilgim hayli kısıtlı; bu noktada soruvermiştim:

*Benimle evlenmez misin?*

Bu soruya cevap vermedi. Uçtuğumu düşündüğünden veya ciddiye bile
almadığından olacak. Hatta sonradan bu soruyu hatırlamadığını da
öğrendim. Akrep kadınlarından başıma gelen pişmiş tavukla akrabalığımı
gösterdiğinden bir acayip teslimiyet doldu içime. O noktadan sonra
biliyordum ne olacağını aşağı yukarı. Hiç görmediğim biriyle Kahire’de
buluşmak onun için zor gelmedi. O konuşmanın üzerinden on ay geçmeden
evlendik.

Bugün de evliliğimizin ikinci senesi devriliyor.

O zamandan beri hayatımda yaptığım en pervasız ve sonu en güzel biten
*iş* olarak hatırlıyorum. Varlığı hayatın insanların anlattığından
fazlası demek olduğunu anlatıyor. Kendisi belki bunu bilmez, inanmaz ama
benim için bir mucizenin somutlaşmış, yürüyen halidir.

Suyun üstünde yürümek gibi. İlk adımların korkusunu her daim
hatırlıyorum. Ayağımı attığımda suyun içine düşmediğimi de hatırlıyorum.
Evlenmeden hemen önce hiç yaşamadığım cinsten hastalıkların vurmasının o
adımların korkusuyla olduğunu hatırlıyorum. Biz birbirimizi bu konuyu
*bilenlerin* mantıklı mantıklı ahkam keseceği şekilde tanımadık. Şahsen
*içimdeki his* ve namazı dışında hiçbir şeye de güvenmiyordum; kadın
cinsinin (erkekler gibi) göz boyama konusunda usta olabileceğini
biliyordum ve konuşmaların hiçbirinin pek anlamı olmayabileceğini…

Bir de buna evlilik kavramının nasıl çürümüş bir kavram olduğuna dair
*sosyal teorileri* katın. Canı sıkıldığında evliliğe söven yazılar yazan
bir adamdım ben. (Hala öyleyim.) Onun için sevdiği kıza *benimle
evlenmez misin? Böylece belki arkadaş, sırdaş, evdeş kalırız.* sorusu
çok anlamsız değildi ve herhalde hayattan müsbet cevap almış olmalıyım
ki, benim gibi *kıl*, konuşmaktansa kaçmayı, açıklamaktansa susmayı
tercih eden birinin tahayyülündeki en güzel evliliği yaşıyorum.

Üç sene önce ben başka bir arkadaşımla, *kadınların yüzünden neredeyse
dönüyordum, daha da uğraşmam, hani var mı etrafında düzgün bir evlilik?*
minvalli konuşmalar yapıyordum. Aklıma geldikçe gidip gidip sarılmam
bundan. Varmış demek ki düzgün bir evlilik.

.. [1]
   2011-08-03 00:26:40
