Tekrar-ı Ahsen [1]_
===================

:date: 2014-11-23 03:41:51 +0200

Kendimi tekrar etmekten korkuyorum. Son günlerdeki korkum bu.

Burada yaklaşık 400 yazı var, daha önceki blogda daha fazlaydı. Hemen
hiçbir yazımı hatırlamam ve son zamanlarda *acaba bunu daha önce yazmış
mıydım?* korkusu sardı.

*İmla yazın güzel olmuş* dedi bugün, *hangi imla yazısı?* diyecektim,
bir an düşündükten sonra aklıma geldi. Üç gün olmadı herhalde.

Hepsini okuyup, ne yazdığıma bakmak güzel bir fikir ama bunu yapacak
enerjim yok. (Bunu daha önce yazdığımı hatırlıyorum), ben o yazıların
çoğundan utanırım. Bir şey yazacağım zaman aklımdaki konuyu unuturum
eski yazılara vah vah etmekten, bu sebeple kötü bir fikir bu.

Bir de, evet, serbesttir, kopyala yapıştır, *ben yazdım* de, helali hoş
olsun, ne işine yarayacaksa.

Memlekette aynı lafı haftanın sekiz günü ardarda dizip bundan para
kazanan adamlar mevcut, *köşe yazarı* deniyor bu tiplere ama ben
yapamıyorum. İki yazı birbirinin aynıysa, misal bugün yazdığım bir imla
yazısında eğer farklı bir yön, üslup, nefes, fikir yoksa, o yazı aslında
haramdır. (Okuyanı meşgul ediyor, zamanını çalıyor, falan.) Ancak, tabi
ki, haram ve helal *akıl sahibi* insanlara ilişkin bir durum olduğu ve
ben yazdığım yazıyı hatırlamadığım için, bu hüküm bana pek işlemez
herhalde.

Bunama mı, başka bir şey mi, bilemedim.

Ol sebepten, bu blogun (en fazla 20-25 kişi olduğunu tahmin ettiğim)
devamlı okurlarından, eğer bozuk plak gibi aynı lafları etmeye başlarsam
kusuruma bakmamalarını rica edeceğim. Uyarabilirsiniz tabi, balığı
fanustan çıkarmanın da bir sevabı var.

E, evet, en fazla 20-25 kişi… Evdeki diğer blog yazarının ayda bir
güncellediği müzik blogunun 150’den fazla Reader abonesi mevcut, ben
ortalama her gün bir yazı yazıyorum, on kişi oradan, belki bir o kadar
da tumblr’dan varsa, eh işte, Allah bereket versin.

Okunmak için yazmıyorum dediğimde bana inanınız, okunmak için yazsam
şimdiye bırakmış olmam gerekirdi.

.. [1]
   2011-09-12 23:34:43
