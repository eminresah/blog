Doğmamış çocuğa mektup
======================

:date: 2015-06-11 16:47:33 +0300

**2011-01-11, 03:28**

Oğlum, sevgili oğlum,

Bilmiyorum, bunu okur musun, okurken ben hala yaşıyor olur muyum veya
okumanı ister miyim, velakin içinde bulunduğumuz ahval ve şeraiti
takdim etmek istedim. Sana değil sadece, malum ortalığa yazıyoruz, ve
hayat sadece senden veya bizden ibaret değil, herhalde öğrenmişsindir.

Duruşumuzdan yaptığımız her şeyi bildiğimiz veya dünyaya ilişkin bir
fikrimiz olduğu sonucunu çıkarmış olabilirsin, belki sana ne yapman
gerektiğini söylerken sanki her şeyi biliyormuşuz ve seninle ilgili de
bir sürü plan yapmışız gibi durabilir velakin gerçek böyle değil,
aslında şahsen nasıl bir insan olman gerektiği konusunda bir fikrim
yok; kendim hakkında bile karar veremedim; ben geldiğim dünyayı pek
sevmedim, annen de pek sevmedi ama sana *vesile* olurken derin felsefi
sorular sormadık; zaten gençliğimizde, yalnızken, terkedildiğimizde,
sıkıldığımızda sorduğumuz bu soruları sormaya devam etsek birbirimizle
evlenmek yerine intihar ederdik. Sen de kendini bir gün garip
sorularla başbaşa bulduğun ve hayat önünde acı bir muamma gibi
dikildiğinde bizi hatırlayıp, yaşadıklarının ne kadar önemli görünürse
görünsün, sonunda fani olduğunu düşünebilirsin. En büyük acılar da, en
büyük sevinçler de, onları yaşayan insanlar kadar uzun boylu ve bu
nadiren iki metreyi geçiyor.

Baban olarak kehanet sanatıyla ilgili derin tecrübelerim yok, velakin
hayatı anlamak için bazen Allah’ın *espri anlayışından* haberdar olmak
gerektiğini öğrendiğimi ve bunun insanların pek de anladığı cinsten
bir bilgi olmadığını söyleyebilirim. Dahası insanların hemen
hiçbirinin hayatla ilgili en ufak bir fikrinin bile olmadığını da
söyleyebilirim.  Sana ne derlerse desinler, yeryüzünde bir şeyin
olması gerekiyorsa olur, bunun çok derin bir mantığı, felsefesi,
anlamı olmayabilir, ancak varsa bile kimsenin bu mantıktan,
felsefeden, anlamdan haberi yok, birilerinin varsa onlardan da benim
haberim yok. Bu konuda sana pek yardımcı olamayışımın sebebi budur,
yoksa seni sevmiyor olmam veya senin boşlukta sıkıntı çekmeni istiyor
olmam değil. Kimsenin ne için geldiği konusunda bir fikrinin olmadığı
bir dünyada yaşıyoruz ve zaten karmaşıklığın büyük kısmı bundan
kaynaklanıyor.

İyi bir baba olup olmayacağım konusunda da bir fikrim yok, dahası
seninle çok uzun vakit geçirebilecek miyim, bundan da emin değilim.
Babamı pek tanımadım, beş yaşındaydım öldüğünde ve bu ne kadar
acımasız gelirse gelsin, nihayetinde her şeyin olması gerektiği gibi
olduğunu düşünüyorum. Sen bu *sakinliğe* erişir misin, veya sen
doğduktan sonra bu sakiniyette kalır mıyım bilmiyorum; kehanette pek
iyi olmadığımı söyledim velakin benimle beraber normal normal
büyümenin Allah’ın espri anlayışına en uygun olduğunu da *hissettiğim*
zamanlar oluyor. Belki böyle olur, belki de olmaz ve sahne birimiz
için erken kapanır ve diğeri yeryüzünde biraz önce bahsettiğimiz
sorularla başbaşa kalır, şimdilik malum değil.

Doğacaksın, bizim için de, kendin için de başta minik, sonra kocaman
bir soru işareti olacaksın, hayatımızdaki soru işaretlerine çok
sevdiğimiz biri daha eklenecek. Buralarda birisi, annen tarafından çok
şanslı olduğunu çünkü güzel müzikler dinleyeceğini söyledi, baban
tarafından bilemiyorum ne kadar şanslısın, velakin elimden geleni
samimiyetle yapmaya çalışacağımı, gelmeyen için de kusuruma bakmamanı
ifade etmek isterim.

Hadi hayırlısı.

Baban E.
