---
title: Söylediklerimi Düşününce
date: 2014-11-23 02:18:14 +0200
author: Emin Reşah
date: 12055 - Mon 17:27
---

Stoiklerin Seneca *ne söylediğimi düşününce aptal insanlara imreniyorum*
demiş. Hangi sözü hakkında söylemiş bilmiyorum, arasam da bulamam,
bulsam da çözmesi zaman alır. Zaten adam Stoacı, duyguları inkar etme ve
onlarla mücadele üzerine bir felsefesi var, muhtemelen aralara sızmış
duygu kırıntıları hakkında söylemiştir bu sözlerini.

Ben de arada yazdıklarımı düşünüyorum. Okumayınca düşünmek daha kolay
oluyor, ıztırap hafifliyor. Yazdıklarımı okuyunca yazmayı terkedesim
geliyor. Ya okumadan yazacağım, ya yazmadan okuyacağım, ikisinin ortası
yok.

Yazı söylemek istediklerini ifade etmek için kolay bir yöntem. Cevap
veren, lafı çevirmeye çalışan, üstüne alınıp küsen pek olmuyor. Oluyorsa
da haberim olmuyor, herhalde okumayı bırakıyorlardır. Bu da tahrir
faaliyetinin temel anlaşmalarından biri, sevmediğiniz bir yazıyı ikna
etmeye, yırtmaya, yok etmeye çalışmıyorsunuz, okumayı bırakıyorsunuz.
Ben öyle yapıyorum en azından, ömrümün tamamını okumakla geçirsem bile
istediklerimin sadece yüzde birini okumuş olacağım için baştan
kaybettiğim bir savaşın zayiatını azaltmaya çalışıyorum. Benim
yazdıklarım da başkası için bu zayiatın parçası sayılabilir, insanların
ilgisini çekmek giderek zorlaşıyor ve bunu sırf kelimelerle yapmaya
çalışmanın, eğer *ilgi çekmek* diye bir hedef güdüyorsak, pek de makul
olduğu söylenemez.

Yazı konuşmaya nazaran kurutulmuş kelebek gibi. Saklanmış ve
görülebilir, gösterilebilir olmanın bedeli canlılığın yok olması oluyor.
Yapmaya çalıştığınız şeye göre bu bedel ağır veya kabul edilebilir bir
bedel olabilir, konuları yazının anlatabileceklerinden seçmek lazım.

Bazen yazmak yerine konuşsam da kaydetsem mi diye düşündüğüm oluyor.
Fotoğraf ve film çok daha akıcı, seyri kolay, anlatmak istediklerinizi
rahat aktarabileceğiniz ortamlar ancak benim için yazı yazmaktan zor.
Filmin anlatabileceği konuların da hikaye edilebilir olmak gibi bir
sınırlaması var. Bu da önce hikayeyi yazmayı gerektiriyor. Bilgisayarı
kucağıma alıp yazmaya başlıyorum ama kamerayı elime alıp film çekemem
herhalde.

Belki diyalogların ses kayıtları olabilir. Belki animasyonları da
olabilir. Ancak bunlar için de şimdilik zamanım yok. Günde bir saat
ayırıyorum bu işlere ve bu bir saat yazacaklarıma ancak yetiyor.
