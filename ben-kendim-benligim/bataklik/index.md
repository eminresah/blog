---
title: Bataklık
date: 2014-11-23 03:41:51 +0200
---

Bu yazıya *varsayalım* diye başlamak isterdim ama bunun ardına
saklanmayacağım: Ben kötü bir insanım.

Hayatım kendi kötülüğümü, içimdeki bataklığı *sezdirmemeye* değil,
kurutmaya çalışmakla geçti. *Bunalım* diyebileceğimiz her tecrübeyi dış
dünyanın içimdeki kötülüğe geçit vermeyişiyle yaşadım. Hayatımın tek
amacı içimdeki bu bataklığı kontrol edilebilir halde tutup, küçültmeye
çalışmak oldu.

Kendini her şart altında iyi gören insanlar var. Ne kadar doğru
söyledikleri, böyle bir imkanın olup olmadığını tartışmak pek anlamlı
değil. Öyle diyorlarsa öyledir.

Derdim benim onlardan biri olmayışım.

İnsana bakışım, düşünceye bakışım, dine bakışım hep bu bataklıktan
etkilendi. Felsefenin *otomatik* bir bataklık tozu olduğu propagandasına
inanmaya çalıştım, işe yaramadı. Felsefe iyiler için, bu iyiliklerini
açıklamada bir araç olabilir. Ancak neticede başka bir insanın hayat ve
hakikat hakkında söylediği sözleri ciddiye alacak kadar iyi insanların
bahsettiğim bataklığı içlerinde taşımadıklarını düşünüyorum.

Felsefe, eğer onun sayesinde bir itibar peşindeyse insanı bataklığa
saplanmaktan koruyabilir. Ancak koruyan felsefe midir, yoksa itibar
gayreti midir? Aristo *başkalarının kanun korkusuyla yaptığını, ben
görev bilinciyle yaparım* derken, aslında onu doğrultan bu bilinç miydi?
Yoksa *Aristo olmanın itibarı* mı konuşuyordu burada?

Bu *itibar* meselesi, veya felsefenin sosyal fonksiyonu beni ondan
uzaklaştıran, güvenimi kıran temel vasfıdır. Kaç felsefeci
söylediklerinin saçma olduğunu farketse bile kendini inkar edebilir?
Dinini inkar edebilecek dindarlardan fazla değildir bu oran, belki çok
daha azdır. Felsefenin neşet ettiği Eflatun diyaloglarının belli bir
görüşü sonuna kadar savunmak yerine bir tartışma üslubunu öğretmeye
gayret etmesini Aristo devam ettirmedi. Bu da felsefenin dinleşmesine,
kamplaşmasına yol açtı. Kamplaşma da felsefenin sosyal fonksiyonunu
söylediklerinin doğruluğundan daha önemli hale getirdi. Akademik felsefe
dediğimiz de bu sosyal fonksiyonun tecessüm etmiş hali bir bakıma.

Bataklığa doğrudan bir faydası olmadığı için *ilginçlik* vechesine göre
okumayı tercih etmem bundandır.

Başkalarının bataklığıyla ilgilenmeyi bırakıp, temelde kendiminkini
tedavi etmekle meşgul olmaya başladıktan sonra iki yardımcı bulabildim.
Biri kendimi ifade etmeyi öğrenmek oldu ve bunu da çok defa yazıyla
yapıyorum. Yazının üzerimde teskin edici, unutturucu bir vasfı var.

Bunu *sanatın teskin etmesi* olarak açıklayabilirsiniz. Her ne kadar
sanat yapmaya çalışmasam, sanattan *anlamayı* bir hedef olarak görmeyi
terk etmiş olsam da; genel olarak böyle adlandırılabilir. Makul.

Ancak ikinci ipe sarılma imkanım olmasaydı tek başına yazının da bir
faydası olacağına inanmıyorum. Bu ip çaldığım kapıların, felsefenin,
bilimin, itibar ve ilginin, büyük insanların, halk dininin ve sair tüm
kapıların ardından sığındığım kapının inayetidir.

Bunu açıklamak, içimdeki kötülük bataklığını açıklamaktan daha zor.
İnsanlara *ben kötüyüm* deyince, *ben de* diyorlar ama *Allah'ın
inayetiyle kendimi tedavi etmeye çalışıyorum* deyince bir cevabı yok.
Çünkü *diğer kapıları çalma* safhası devam ediyor bazıları için,
bazıları da bu *modası geçmiş fikrin* herhangi bir faydası olacağına
inanmıyor.

Daha kolay bir yolu olmasını tercih ederdim. Yerleri, gökleri ve ikisi
arasındakilerin yaratıcısına inanmaktansa, kendi tanrılığıma, yok
olduğumda her şeyin biteceğine, dünyayı en kolay şekilde atlatmanın en
önemli vazifem olduğuna inanmak işime gelirdi. Ancak bunların hiçbiri,
popüler veya gayrıpopüler, kendimi merkez aldığım düşüncelerin hiçbiri,
*her şey bu gördüğümüzden ibarettir* diyen fikirlerin hiçbiri
bataklığıma bir fayda sağlamadı. Aksine, ben bunlara baktıkça *doğal*
olanın bataklık olduğuna kanaat ettim.

Eğer Allah'ın doğrudan muhatap alınabilir, varlığını anlayışımızdaki
eksikliğinden münezzeh bir varlık olduğuna inanmıyorsanız, onun herhangi
bir Tanrı olması bataklık meselesini kolaylaştırmaz. Derdim kafa konforu
sağlayacak bir yaratıcı veya sosyal fonksiyonu içinde kendimi mutlu
hissedeceğim bir din değil, bataklığımı kuruturken bana yardım
edebilecek, kendimi yenmeye çalışırken bana benden fazla yardım
edebilecek bir *en yüce dost* idi.

O sebeple vahye, Allah'ın insanı muhatap alması olarak baktım. Vahyin
olabilmesi, içeriğinden daha önemli geldi. Söyledikleri Allah'a muhatap
olan insanın bataklığını küçültmesi için gerekli bir reçete içeriyordu
ancak bu tek başına, aynen alınıp uygulanabilecek bir *bunak doktor
reçetesi* değildi. İşaretti ve biz onu çözmekle, kendi hayatımızı ona
uydurmakla, kendi bataklığımızın çevresini tespit edip, üzerinde
çalışmakla yükümlüydük.

Bu burada kalsın. Yazmayı arzuladığım yazıyı yazamadım. Birkaç deneme
daha yapmam gerekecek sanırım.
