---
title: Fare
date: 2015-05-17 12:03:51 +0300
author: Emin Reşah
date:   12546
---

**12546** 

Kendimi bir fare gibi hissediyorum. Yorgunluğumu kimseyle
paylaşamadığım, kimsenin beni anlamayacağını düşündüğüm için, değişik
şekillerde, bazen kendime de rol yaparak ve bazen gerçeği gizlediğimi
bilerek sahte bir neşeyle davranmam gerekiyor. Ah, benden mektup
bekleyenler çok yaşasın, bence onlar sayesinde ayaktayım çünkü en
güzel rollerimi mektuplarda yapıyorum.

Biçimsiz hayatlarımız var. Kendimizi öldürdüğümüz ve kimseye
bahsetmediğimiz derin yaralar. Sayıklamalar. Beynimi kemiren
hayallerin arasında sayıklamalar. Hiç birinden anlamçıkarmaya
çalışmıyoruz, artık yok, kendimizi anlamak yok çünkü kendimizi nasıl
anlayacağımızı da bize psikoloji öğretiyor.

Bugün kulaklarım duymaya başladı ve dünyayla yeniden tanıştım. Bunun
bende yarattığı tahribatı tahmin edemezsiniz. İnsanlarla olan
münasebetimin derinliğini bilemezsiniz. Bu derinlik sadece sözlerdeki
samimiyet değil, bazen onları, kendilerinden bile fazla sevdiğimi
hissettiren ve bazen aramızda kukla ve kuklacı ilişkisi olduğunu
sezdiren bir acayip derinlik.

İnsanın hayatta aradıklarından hiçbiri derdine deva olmuyor. Hakikat
bile, aslında kütük gibi bir kelimeden ibaret. Herkesi farklı kuşatan
bir hakikat var belki ve belki bu, hani her an bizi farklı evrenlere
ileten kuantum sıçramalarına inananlara sormak gerekirse, belki bu
sadece benim evrenim ve sizler burada konuksunuz.

Belki her şey benim bunu yazmam veya yazmaktan bıkmam ve başka işlere
kendimi vermem ve sonra yazmaya tekrar dönmem için kurulmuştur? Belki
siz yoksunuz, yani, neden?

Bütün bu dünyanın, yani kainat denen şeyin *benim için* olduğuna
inanmak ne kadar zor. Halbuki burada anlamın ötesinde başka bir şey
var, kainat benim için değilse, o zaman ben onun içinim veya
birbirimizi tanımak için bir araya getirildik. Belki bu bir *blind
date*, belki birbirimizi görüp sevelim diye böyle atraksiyonlu oluyor,
ben ona naz yapıyorum ve o bana naz yapıyor ve ben onun *söylediği*
bir hayatı atıştırırken, o da benim düşüncelerime cevap vermek
zorunda.

Belki tüm bunların, yani mesela A-'nin [#f1]_ ev arkadaşından sıkılmasının
veya oğlumun beni yönetmeye çalışmasının arkasında anlam yoktur. Belki
bunlar, o insanlar için değil de benim için, bir anlam bulayım da,
hani, kendimi de değil, anlamsızlığımı keşfedeyim diye geliştirilmiş
bir beka tenekesi, belki kendimi atacağım çöp kutusundan, tüm bu
anlamsızlığın döküldüğü ateş nehrine yanmaya gideceğim. Bütün
bedenlerin atıldığı ateş nehrine.


Beynimin bir karaltı olmasından, beni savunmasından anladığım
kadarıyla, anlamam gerektiği kadarıyla varım. Ancak bu varlığın nerede
başladığı ve nerede bittiği konusu hayli meşkuk, hani, insan
kendisinden ibaret mi, yoksa dünyadan hepsine mi denk yoksa aslında
ikisinden de olmayıp, arada bir yerde mi? *Düşünüyorum* demiş ama
düşüncelerinin nasıl ihata edildiği belli olmayan adamın, nerede
başlayıp nerede bittiği belli değil. Yani, sevgili soba, seni benden,
beni senden nasıl ayırabilirsin, hepimiz senin bu ateşinde ısınır ve
karşında seni düşünürken.

A- demişken, kızımız olsa da adını *A- V-* koysak mesela. [#f2]_

Şimdi şöyle bir durum oldu geçen ay. Bir gün sevgili eşim, *bugün E.
kahve falıma bakarken karnımda bir cenin gördü* diye lafa girdi. *Ah*,
dedim, *ilginç*, hiç beklediğimiz bir hediye değil halbuki. Ertesi gün
mü, üç gün sonra mı, kayınvalidem de aynı şeyi söylemiş. İki şahit
insanı idama götürür ve iki şahit bize *çocuğunuz olacak* diyor. Bunu
seneler evvel söyleyen, karımla evleneceğimiz sıra söyleyen biri daha
varmış. Yani ikinci çocuğu bilen. Ölecek adamları da biliyor. Kadın
yeryüzüne bir imtihan olarak gelmiş. Harut ile Marut'tan ders almış
olmalı.

Neyse, işte, bugün gözlerimizle gördük ki 3mm çapında bir yavrucak var
gerçekten. Minik. Sevmeye kalksan sevemezsin. Şimdi, bunu nasıl
açıklarım?

Nasıl açıklarsın? Ortada, aha, şahitli mahitli bir durum var. Dawkins ve
Dennett'i buraya çağırsak, eminim bunu inkar edecekler ve bizim yalan
söylediğimizi iddia edecekler veya Feynman yaşıyor olsaydı, burada bir
*tesadüf* olduğunu söylerdi belki veya okuduğum diğer aklı başında
insanların da benzer bahaneleri olurdu. Peki ben, neden böyleyim ve
hayatım giderek bir tiyatro sahnesine dönüyormuş ve günler giderek
kısalıyormuş gibi hissediyorum? Sanki ölmüşüm de hayatım gözümün önünden
geçiyormuş gibi bir his. Bir an sonra ne olacağını biliyormuşum ama
*tüh, dilimin ucunda, şimdi söyleyeceğim* diyene kadar olup bitiyormuş
gibi bir hisle yaşıyorum. Araba sürüyorum böyle, kitap dinliyorum böyle,
adamların söyledikleri hiç garip gelmiyor ve dünya, çok önemli laflar
etmeye çalışan adamların elinde dönüyormuş gibi duruyor ama kimse onu
eline almış değil. Herkes bir organizmanın, bir büyüğün hizmetçisi
sanki, içinde olduğumuz için bilemediğimiz, göremediğimiz bir büyüğün.

Bu ciddiyet meselesi de ruhumu acıtıyor. İnsanların bazısıyla
rastlaştıkça gözümü kapatıp ölümü beklemeyi arzu ediyorum. Balataları
hepten sıyıran adamların neden böyle olduğunu anladım, belki onlar da
bana *balataları hepten sıyırıp da, seyrimizi, filmimizi mahvetme* demek
için var, film şeridi hayatımı benimle beraber seyredenler varsa.
Yeryüzündeki ilk deli olmak mümkün olsaydı, belki delirirdim, çünkü
bunun *hakikat* olduğunu düşünürdüm ama onları da dışardan gördüğüm ve
hiç ışık saçıp, güneş kovalayan bir halleri olmadığı için hakikatin
delililikte de olmadığını anlıyorum. Delilik hali de zaten büyük ölçüde
bahane. Herkes işine geldiği ölçüde deli.

Hasılı, hayır, bir derdim olduğundan değil, bu yanlış bir söz olurdu,
bilakis içimde muhtemelen delilerin kendilerini salıverdiği o serapa
sarhoşluk halinden izler bulduğum için çekiniyorum. Burası gitmek
istediğim yer değil, daha doğrusu annem üzülür yani, o tarafa doğru
akarsam.

Bir de deliliğin fiyakası yok. İnsan bir kere deli olur ve sonra ne
olur? Yani, düşünsene, twitter'da bile insanlara bir şey yazamazsın.
Adın deli çünkü, herkesin bir rolü olduğu gibi sen de rolünü hakkıyla
oynamalısın. Twitter'da aklıbaşında gerçek insanlar var ve sen bir
delisin.

İnsan mesela günde sadece yarım saatliğine deliriyorsa, ona bir teşhis
konabilir mi? Belki hepimiz, hayatımızdaki hatırlamadığımız anlarda
birer deliyizdir. Siz değilse de benim öyle olmam muhtemel.

Ciddi ve anlamlı bir şeyler yazmak istiyorum ama konu beni giderek saçma
bir yerlere çekiyor. Hayatın kendisinden daha saçma değil, hayatın
kendisini de anlatmak zor aslında ama neticede kimsenin öyle bir gayreti
yok zaten, herkes kendini anlatma peşinde. Bir zamanlar ben de kendimi
pazarlama konusunda bir şeyler bilirdim. Sanırım artık bundan da
sıkıldım.

Başıma gelecekleri düşününce heyecanlandığım doğru. Bunu yazan adamın
bir yandan da akıllı uslu bir aile babası olması gerektiğini düşünün.
*gerektiğini* kısmını değil, sadece böyle olabildiğini ve aslında
söylediklerinin de ancak *o kadar* samimi olabildiğini farkedin. Adam
eline klavye alıp, bir şeyler yazacak kadar kendinde, gidip mesela
ocakta ateşe sakallarını uzatıp, yanan kılın kokusunu içine çekerek mest
olmaya başlamamış veya evdeki balonları ısırarak patlatmaya çalışmıyor,
oturmuş bir gece vakti, ilaçlarını içmeye ve yatsıyı kılmaya da
üşenmesinin verdiği bereketle yazıyor.

Hu.

Yahu, sevgili A-, neden sen benim için bir vicdan azabına
dönüşüyorsun bilmiyorum. Yani yazacağım bir mektup ve diyeceğim işte
bişiyler. Ama nedense, lazların arasına ben bırakmışım veya ev
arkadaşınla arandaki gaz sıkışmasının sebebi benmişim gibi
geliyor. Beni anla, sırtımdaki yük, *hayatın beni akıttığı dereler,*
hayır, bu yanlış bir tasvir oldu ama artık idare et, hayatın beni bir
keçe gibi ezmesi neticesi, iki aydır hala yazamıyorum.

Bu yazıda adını bu kadar geçirmemin sebebi de bu.

Aslında bu yazıda adı geçmeyi hakeden başkaları da var. Ethernet hanım
var mesela. Kulak cihazımı taktı bugün ve ben her tıkırtıya dönüp
bakıyorum, evde ne kadar çok ses varmış. Bunların da benim bugünkü
bunalım seansımda etkili olduğunu söyleyebiliriz. Bir de doktor var,
adı eski kız arkadaşlarımdan biriyle aynı ama onu görünce bunu
hatırlamam uzun sürüyor. Bugün de başka bir şeye gülerken aklıma
geldi.

Artık dilimin altındaki baklayı çıkarabilirim: Ben bu hayatın tuhaf bir
fars olduğuna, kuklalar hiyerarşisinin en altında veya üstünde veya
ortalarında bir yerde durduğuma kanaat ettim. Bu yazıyı okuyacakların
ancak takdir-i ilahi neticesi buraya kadar geldiğini ve o takdir
olmazsa, önlerindeki kelimeyi okuyup anlamalarının mümkün olmadığına
kanaat ettim. Takdir kadar anladınız veya anlamadınız, onun için ne siz
beni kafaya takın, ne ben sizi kafaya takayım. Geçinelim.

الحمد لله اللذی خلق ق و ن

.. rubric:: **Sonradan**

.. [#f1] Bu A- kızım olan değil, müsterih A-. **13089**
.. [#f2] Nitekim, 33 gün sonra birinci yaşına girecek kızımın adı bu
         oldu. **13089**
