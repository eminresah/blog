---
title: Kendinle Tanış
date: 2014-11-23 02:18:14 +0200
dp: 12058 - Thu 18:31
---

İnsanın kendini tanımasının iyi olduğunu söylerler. Delphoi mabedinin
kapısından da bahsederler. Kendini tanımaktan kastın tam olarak ne
olduğunu bilmiyorum, ancak nefsini, zayıf noktalarını, ne istediğini,
kusurlarını, zihninin derinlerindeki nehirleri tanıması olabilir.

Kendini tanımanın insanın yaşayacağı en korkunç tecrübe olduğunu
söyleyen de biri vardı. Bu da doğru olabilir. Gece kabus gören biri tüm
günü onunla geçiriyorsa, içimizden geçenlerin, bizi yönlendiren
resimlerin hepsinin farkında olsak belki de yaşamamayı tercih ederdik.

Kendimi çok tanıdığımı söyleyemem. Tanımadığımı söyleyecek kadar da
tecrübesiz değilim. Tambel olduğumu biliyorum mesela, bir takım işlere
iştahla başlayıp, sonunu getiremediğimi biliyorum, sonunu getirmemin zor
olduğunu düşünüp yeni hevesler edinmemeye çalışmam bundan. Belli
konuları anlamaktan, mesela modadan, futboldan, insanları
heyecanlandıran ve açıkçası *düz saçmalık* olarak gördüğüm konulardan
uzak kalmayı tercih edişim de bundan. İnsanların pek çoğunun beni
sıktığını, ve haşa, bunun onlardan değil, benden kaynaklı bir mesele
olduğunu da biliyorum. Yazının başının kaldırıldığımda ve bilhassa açsam
sinir olduğumu da öğrendim biraz önce.
