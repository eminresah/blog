---
title: İlişki Tüketimi
date: 2014-11-29 02:01:35 +0200
---

İnsan tüketmeye muhtaç olduğunu başkalarıyla ilişkilerinde de
gösteriyor. Birbirine bakışı böyle: *Karşımdakini ne kadar
tüketebilirim?*

Böyle söyleyince kötü durdu ama kastım o kadar kötü değil. Maşukların
uzun telefon konuşmaları da tüketmek. Yirmi yılda biriktirdikleri
anlatmaya değer tüm olayları, birkaç hafta içinde konuşup sonra
birbirlerinden sıkılmaya başlayan sevgililer mesela, çok hızlı
tükettiklerinden ve tükendiklerinden bu kadar sığ ilişkiler kuruyorlar.
Mecbur değilsin, bir sonraki *ilginç* insan seni bekliyor.

Tükenmemek mümkün mü? Kremalı ilişkilerde pek mümkün görünmüyor. Zaman
hızlandıkça tüketme de hızlandığı için, artık birbirimizin
üretebildiğinden daha hızlı tüketiyoruz. Geçen twitter'da *zamanımızda
çiftlerin en büyük sorunu birbirlerinin telefonlarından daha eğlenceli
olmaktır* yazıyordu. Zamanımız böyle, maalesef.
