---
title: Hayat Oyunu
date: 2014-11-29 02:01:35 +0200
dp: 11947 - Fri 14:13
---

Ortaokulda veya lisedeydim, insanların alternatif hayatları
*oynayabilecekleri* bir bilgisayar oyunu düşünmüştüm. Adını *hayat
oyunu* koyduğum bu oyunu tabii ki yapamadım, sonradan Sims gibi ona yakın
bir şeyler çıktı ama onlar da öldüresiye sıkıcı geldi bana. Hayat oyunu
oynamak yerine bir oyun hayatı yaşamaya başlamam neticesinde Role
Playing Game gibi insanı hayli zaman masrafına sokan oyunlardan da uzak
kaldım. Şu sıralar zaman bulursam sadece
`Osmos <http://www.hemispheregames.com/osmos/>`__ veya `Crayon
Physics <http://www.crayonphysics.com/>`__ gibi oyunlar oynuyorum.

Başka bir *hayat oyunu*, `Game of Life
<http://en.wikipedia.org/wiki/Conway's_Game_of_Life>`__ adıyla matematikçi
Conway tarafından düşünülmüş. Bu yukarıda bahsettiğim oyunlardan biraz
farklı. Satranç tahtasına benzeyen bir tabloda, hücrelerin siyah (dolu) veya
beyaz olmasına dayanıyor. İki kuralı var:
(1) Etrafındaki sekiz hücreden üçü dolu olan boş hücre dolar. (2)
Etrafında iki veya üç dolu hücre olan dolu hücre dolu kalır. Diğer
hücreler boşalıyor.

Kelimenin *Oyun Teorisindeki* anlamıyla bu oyun basit kurallardan nasıl
karmaşık sistemlerin ortaya çıkabildiğini göstermek için kullanılıyor.
Bu basit kurallar, tek hücre için anlamsız ama tepeden bakan bizler için
ilginç desenler üretiyor. Çeşitli örnekleri
`şurada <http://www.youtube.com/watch?v=C2vgICfQawE&feature=watch_response>`__
ve
`burada <http://www.youtube.com/watch?v=23MBR2pZoDQ&feature=related>`__
görebilirsiniz.

Bu oyunun felsefi karşılığı *kelebek etkisi* ile meşhur Kaos teorisine
benzer. Kaos teorisi de basit formüllerin Lorentz *çekicisi* (attractor)
veya fraktaller gibi karmaşık sistemler üretebildiğini söyler. (Bir
zamanlar kelebek etkisine güvenip dünyayı değiştirmeye çalışan bir grup
görmüştüm, her kelebeğin fırtına üreteceğini sanıyorlardı.)

<<organizma bahsi>> Bu kurguların benim için anlamı hayat gibi hayli
karmaşık sistemlerin gerisinde basit kimyasal ve fiziksel olayların
*yatabileceğidir*. Yoksa bir kelebek gördüğünüzde, *acaba nerede bir
fırtına çıkacak?* şeklinde sorular değildir. Fraktallere bakıp, *lan
bunları büyütünce de aynısı çıkıyormuş* demek güzeldir ama mesela
insanların oluşturduğu sosyal yapıların, organizmaya benzetilmesinin
buradan *da* kaynak alabileceğini görmek daha güzeldir.

Karmaşık sistemler basit kurallardan ortaya çıkabiliyorsa ne olur? Tanrı
düşüncelerinde sadece canlılığa dikkat çeken ve kozmolojik kanıttan,
kısaca *Tanrı olmasaydı bu kadar karmaşık bir kainat nasıl varolabilirdi
ki?* sorusundan başka cephanesi olmayan Teistlerin söyledikleri boşa
çıkar. Karmaşıklık bizatihi bir delil olamaz. Sizin karmaşık olarak
gördüğünüz bir sistemin gerisinde çok basit kurallar yer alıyor
olabilir.

Basit sistemden kaos üretebiliyoruz ancak tersini, yani kaotik bir
sistemin gerisindeki basit kuralı bulamıyoruz. Bu sebeple *karmaşıklığa*
bakıp, *bu insan yapısı olamaz* diyemezsiniz mesela, *bunun gerisinde
bir Tanrı vardır* diyemezsiniz.

Bu *Tanrı yoktur* demek değil. Delil olarak karmaşıklığın geçerli
olmadığını söylemek. Ne kadar tumturaklı dil kullanırsa kullansın veya
resimleri ne kadar parlak kağıda basarsa bassın, kitapların (ve tabi
onları yazanların) karmaşıklık yoluyla bir şey isbat etmiş
olmayacaklarını söylemek.

Yalnız bu bıçak iki taraflı kesiyor, Dawkins'in Tanrı Yanılgısı'ndaki
tezinin özü olan, *karmaşık evreni ancak daha karmaşık bir Tanrı
yaratabilir, onun varolma ihtimali de evrenin varolma ihtimalinden
düşüktür* deyişini de anlamsız kılıyor. Karmaşıklık varlığı isbat
etmediği gibi, yokluğu da isbat etmez, sadece karmaşıklığın arkasındaki
ilişkileri bilemediğimizi ve belki de asla bilemeyeceğimizi gösterir.

Karmaşıklıktan doğan bir başka duruş ise iman konusunda şahsıma bir yol
sunuyor. Varlığın görünüşündeki bu karmaşıklığın, insanı hakikate
ulaştıracak olan edebi ve tevazuyu vermesinin mümkün olduğunu
düşünüyorum. Allah'ı bulanın onu aklî olarak ifade etmesinin mümkün
olmadığını, kalbî olarak ise özünde *bize öğrettiğinden başkasını
bilmeyiz* diyen bir anlayış taşıyacağını düşünüyorum. Geleceği
bilemiyoruz, değişkenlerin sayısı arttığında bilgisayarlarımız çöküyor,
bildiğimizi düşündüğümüz şeyler istatistiğin kaba sonuçlarından ibaret
ve deştikçe anlamını kaybediyor. Karmaşıklığın bize öğretmesi gereken
acizliğimiz. Allah'ı da *şöyle olmalı, böyle olmalı, olmasaydı böyle
olurdu* diye değil, acizliğimizin idrakiyle arayabiliriz.
