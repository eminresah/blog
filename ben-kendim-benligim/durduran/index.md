---
title: Durduran
date: 2014-11-23 03:41:51 +0200
dp: 11947 - Fri 14:04
---

Yaşamakla yazmanın kavgasından bir cümle olarak, yazanların yaşamadığı
ve yaşayanların yazmadığına dair bir düşünce vardır. Bu doğru değil.
Yazmak başka bir cinsten yaşamak olduğu için yaşamaya izin vermiyor.
Yazarken daha rahat yaşamak, hür dünyaların hür insanlarından biri olmak
mümkün. Hatıralarını kafasının bitmeyen odalarının duvarlarına asmış,
yerdeki böcekleri ve tozları temizlemiş kimseden daha rahat kim
olabilir?

Aklıma bazen *fazla olumsuz* yazdığım geliyor, yeryüzünde tutunacak bir
dal arayanlara hizmet eden bir halim yok. *Hiç mi iyi bir şey yok* diye
sorabilirler.

Anlattığım eğrilerden daha fazla doğru var. Ben de o kadar kötümser bir
insan değilim. Sevmediğim pek çok şey var, hoşuma gitmeyen, onlardan
bahsetmek daha çok işime geliyor, çünkü doğrulardan bahsetmek için bir
zemin. Eğrileri anlatıyorum ama hemen hepsinin bir doğru tarafı, bir de
doğrultulabilecek tarafı var. İnsanın aptallığından bahsediyorum ama
çoğunun gerçekte iyi niyetli olduğunu ve kendisi ve ailesi için iyilik
istemekten başka kusuru olmadığını da düşünüyorum, beceriksizlikten
şikayet ediyorum ama bir yandan insanların becermeyi istemeleri hoşuma
gidiyor, dilden ve düşünceden anlamayışları ciğerime dokunuyor ama bir
yandan da böyle bir hayatın daha az yanlışa vesile olacağını
düşünüyorum.

Meseleyi *insan olmak* çeperinden fazla çıkarmayınca, aslında dünya da,
onun üzerinde yaşayanlar da gayet güzel. Güzel insanlar bir araya
geldiklerinde bazen güzel olmayan işler yapıyor, bazen de yaptıklarının
güzelliğini anlayamıyoruz. *Bütün yollar iyiliğe çıkar* demenin *bütün
yollar kötülüğe çıkar* demekten bir farkı olmadığını, iyiliği kötülüğün,
kötülüğü iyiliğin takip ettiğini biliyoruz. Buna rağmen iyiliğin
kötülükten daha fazla olduğuna da kanaatim tam.

Tarihi bir nehir, kavimleri o nehrin kolları gibi görüyorum. Tarihin
sonuna yaklaştığımız, büyük denize dökülmeye yakın bir zamanda
olduğumuzu düşünen çok ve ben bununla birlikte okyanusun kötü olmadığını
düşünüyorum.
