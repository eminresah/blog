---
title: Tutarlılık ve Dürüstlük
date: 2014-11-23 02:18:14 +0200
dp: 12668
---

Buranın bir okurundan, *tutarlılığınızı önemsiyorum* şeklinde bir
iltifat aldım. Hoşuma gitti ama kendimi o kadar da tutarlı görmediğimi
farkettim.

İnsanım. İnsan tabiatı itibariyle tutarsızdır. Tam bir tutarlılık
peşinde koşarak ömrünü tüketmek doğru mu? Yapabileceğim,
sırtlayabileceğim bir yük de değil. İnsanın kendini, kendi sözüyle
yükümlü görmesi doğal, ben de buna uğraşıyorum velakin söylediklerimin
her daim birbiriyle tutarlı olduğunu iddia edemem.

İnsan tutarlılık peşinde koşmak için yaratılmamış. Bunu aramak hoşuna
gidiyor olabilir, belki insanları tutarlılıktan bakarak eleştirmek de
öyle. (Gazete yazılarının pek çoğu budur, dün şunu demişti, bugün bunu
diyor vs.) Bunlar sıkıcı şeyler, insana vurulacak bir yük değil
tutarlılık.

--------------

Tutarlılık yerine dürüstlüğü tercih ediyorum. İnsan dürüst olduğunda,
her zaman tutarlı olamayacağını farkediyor, tutarlı olmak adına yalan
söylemek gerektiğini de farkediyor. Tutarsızlık olmasın diye kıvırmak,
günlük siyaset böyle bir şey. Partiyle tutarsızlık olmasın, genel
başkanla tutarsızlık olmasın, falanca söylemle tutarsızlık olmasın,
genel kanaatle tutarsızlık olmasın, geçmişte söylediklerimizle
tutarsızlık olmasın adına söylenen yalanlar, işte hepsi tutarlılık
adına. Dürüst olan insandan tutarlılık bekleyemeyiz.

Ha, bunu bilince devamında şu da gelir: Dürüst insan, insan olduğunu,
söylediklerinin çapının, sınırının belli olduğunu da ikrar eder.
Şartların evladı olduğunu kabul eder. Şartlar değiştiğinde,
düşündüklerinin de değişebileceğini kabul eder. Bunun getirdiği bir
tevazu halidir. *Küçük denizlerden daha derinim* edasıyla, söylediği
söz, sanki Allah kelamıymış gibi konuşmaya çalışmaz. Dürüstlük aynı
zamanda kendine dürüstlüğü de şart koşar.

--------------

Ve yine: Dünya *namutenahi tutarlılık* veya *namutenahi dürüstlük*
üzerine kurulmamış. Hayat herkesi ikisinin arasında bir yere itiyor.
%100 dürüst olamıyorum, söylediğim bazı şeyler henüz ağzımdan çıkmadan
yalana dönüşüyor. *Sıkılıyorum* diyorum ve sıkıntım o an geçiyor mesela.
Tutarlılık da öyle. Kendimle çok çelişmemeyim de, şurayı okuyacak iki üç
talihlinin kafası karışmasın diye uğraştığım oluyor. Yoksa bugün ak
dediğime, yarın kara diyebilirim. Böyle her gün fikir değiştirmek de,
tam tutarlılık arayışı kadar manasız bir ömür tüketme biçimi.
