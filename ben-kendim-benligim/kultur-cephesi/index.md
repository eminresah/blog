---
title: Kültür Cephesi
date: 2014-11-29 02:01:35 +0200
author: Emin Reşah
dp:   12749
---

Bugün birkaç *Çerkesle* konuştum. Bana kendimi Çerkes hissedip,
hissetmediğimi sordular.

*Hayır* dedim, *kendimi nasıl Çerkes hissedebilirim?*

*Ama kendini Çerkes sayanların çoğundan daha donanımlısın* dediler.

*Amerika'yı da bilirim ama kendimi Amerikalı gibi hissetmem* dedim.

--------------

İnsanın kendine kimlik seçmeye çalışması, adı Çerkeslik, Kürtlük veya
Türklük olsun, gereksiz ve kaybedilmeye mahkum bir mücadele. *Kimlik*
dediğimiz, insanın etrafından suyun mecraında akması tarzında aldığı
kültüre dayanır. İnsanın etrafını değiştirmeden kimliğini değiştirmeye
çalışması boş.

Su kendi yolunu seçemez ve bulduğu boşluğa doğru akar ve insan da
kimliğini seçemez ve boşluğunu etrafında bulduğuyla doldurur. *Etraf*
dediğimiz de hakim kültür demek.

Kaybolan kültürler sözkonusuysa, savaş meydanındaki bir sıhhiye gibi
hissediyorum. Savaşta yaralılar üçe ayrılır. Birinci grup tedavi etmeye
çalışsan da pek faydası olmayacak kadar ağır yaralılar. İkinci grup
tedavi etmesen de iyi olacak kadar hafif olanlar ve üçüncüsü, tedavi
edersen iyileşmesi ve etmezsen kötüleşmesi muhtemel yaralılar. Çerkes
kültürünü, bu kültür harbinde birinci grupta görüyorum ve elimdeki
azıcık ilacın tümünü üzerine boca etsem de, bu yaralının yerinden
kalkması mümkün değil.

*Çerkeslik* (veya diğer tür bir etnisite) ancak yeterince çok nüfusun
taşıyabileceği bir kimliktir. Böyle bir homojen nüfus yok. Diyorlar ki
günümüzde bir dilin yaşaması için, onu konuşan 100.000 kişi lazım.
Türkiye'de (bilen varsa da) birbiriyle Çerkesçe konuşan 100.000 kişi
yok. Dil yoksa, kültür de sadece bir takım folklorik unsurlara kalıyor
ve zaten onların da uzun vadede yaşaması zor.

Bu imkansızlığı görmezden gelip, sanki bir gün Çerkesler yeniden
müstakil bir kimlik olacakmış gibi yapmaya devam eden insanlar var.
Kimisi Çerkeslerin anavatanları Kafkasya'ya dönmeleri gerektiğini
savunur, kimisi Türkiye'deki haklarını genişletme çabasındadır, kimisi
de bir takım sosyal faaliyetlerle avunur.

Bunların hepsi iyi ve güzel. Ancak hiçbiri *tüm kimlikleri silen kimlik*
peşindeki Batı'nın gücüne derman olamaz. Bizim asıl *savaşımız* bu,
yoksa Çerkesliğin Türklük içinde erimesi değil. Türklük de Batı kültürü
karşısında eriyen bir kimlik, Kürtlük de. Neticede benzer ahlaki
normlara, benzer düşünce yapılarına, benzer insanlara, benzer hayatlara
yol açtıktan sonra, birinin atası Türkmüş, diğer Kafkasyalı, bir diğeri
Arnavut, öbürküsü Laz, ne farkedecek?

Batı'nın hakim kültürü karşısında direnebilecek bir kültür nasıl mümkün?
Herhalde eskiyi tekrar edip, köylerde gelişmiş adetleri yaşatmaya
çalışarak değil. Zamanı geriye çevirmeye çalışıp, hayallerde kaybolarak
da değil. İnsanlar kapıldıkları hayallerin çocukları tarafından
paylaşılmadığını gördüklerinde kızıyor, hayalle gerçeğin farkının zaten
*kolay paylaşılabilirlik* olduğunu unutarak. Eğer suyun mecraını
değiştirecek gücünüz yoksa, bir damla olarak nehrin kenarına sıçramış
olmanın neticeyi etkilemesi nasıl mümkün?

*Bu savaşı nasıl kazanabiliriz?* diye sorup, aklıma geldiği kadarını
yazıyorum. Hakim kültüre teslim olan ve direnişin manasız olduğunu
söyleyen de çok. Belki onların dediği doğrudur, ancak en azından
savaşarak ve deneyerek kaybetmiş olalım, hayal kurarak değil.

Kültür harbinin de şartı, gerçek harpteki gibi, bir cephe
oluşturabilmek. Türklük, Çerkeslik veya sair etnik kültürlerin Batı
kültürü karşısında böyle bir cephe oluşturacak kadar bile kudreti yok.
Bir kültür cephesi imkanının ancak İslam kültüründe mevcut
olabileceğini, onun haricinde hiçbir kültürün Batı karşısında direnmeye
mecali olmadığını gördüğümde milliyetçiliğin ufağı ve büyüğünü
terketmiştim. Bu fikrimde onbeş senedir bir değişiklik yok.
