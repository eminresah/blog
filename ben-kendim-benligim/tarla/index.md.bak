---
title: Tarla
date: 2014-11-23 02:18:14 +0200
author: Emin Reşah
dp: 12051 - Thu 14:28
---

İnsan doğduğunda boş bir tarlanın ortasında buluyor kendini. Etrafında,
kimisi yakın, kimisi uzak, kimisi mamur, kimisi harabe evler var.
Kendisi de bir ev yapmaya başlıyor.

İnsanların görünen yüzleri bu evleri. Mevki, makam, mal, mülk evlerini
daha mamur gösteriyor, çoğumuzun evin dışına bu kadar ilgi göstermemiz
bundan.

Evin içi de önemli tabi, bunu da biliyoruz. Kitaplar koyuyoruz, filmler
diziyoruz, tablolar asıyoruz duvarlarına. Misafirlerimize gösterecek
iyiliklerimiz oluyor, eh, evin dışı her şey değil, iç güzelliği de
lazım.

Bir de tarlayı kazmaya başlayanlar var. *Burada ne var?* *Neden
buradayım?* Çoğu için ev ve içindekiler bu hafriyatın bir örtüsü oluyor,
insanlara tarlayı kazdığını söylemek çok tuhaf. Kimse kazmıyor çünkü,
herkes evini biraz daha yükseltme peşinde. Veya dışarıdan öyle
görünüyor.

Kazdıkça yerin altındaki ırmaklardan haberi oluyor, kazanlardan bazıları
büyük ırmaklara rastlıyor ve onlarda kayboluyor, bazıları ufak pınarlar
buluyor ve onların lezzetiyle sarhoş olup daha derine inmiyor, bazıları
kazmaya devam ediyor, büyük denize ulaşıncaya dek.
