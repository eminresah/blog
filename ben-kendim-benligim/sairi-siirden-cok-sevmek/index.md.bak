---
title: Şairi şiirden çok sevmek
date: 2014-11-23 02:18:14 +0200
dp: 12610
---

Şairi şiirden çok severim. Birkaç yıldan beri şiirden ve onun ihtiva
ettiği telmihlerden, *şiir* arayışından uzaklaştığımı hissediyorum.
*Şiir* herkesin sevdiği veya seviyormuş gibi yaptığı bir edebiyat cinsi,
genellemek de mümkün değil tabi, ararsam sevdiklerimi de bulabilirim ama
bilhassa son birkaç aydır, şiir görünce kaçmak isteyen bir *halet-i
edebiyyem* mevcut.

Şairi şiirden çok sevmem, *dert sahibi* olmalarından belki, belki de bu
derdin devasını yanlış yerde, yanlış usullerle anlatma gayretlerine
duyduğum bir merhamet. Acıma da diyebiliriz.

Zamanında şiir yazmaya çalıştığım için de sevmiyor olabilirim.
Beceremediğimi düşündüğüm doğru velakin bu ortalıkta *şiir* namıyla
gezen bir takım laflara bakıp edindiğim bir kanaat değildi. Şiirin, dili
mecburen yapay kullanmak zorunda ve bu sebeple *mecburen sahte* olduğunu
ve iyi şairliğin nihayetinde *iyi bir sahteliğe* dönüşeceğine ve benim
kendini incelte incelte kopacak kadar sahteleşemeyeceğime ve dilimin de,
bu kaba saba dilimin de, yıldızların ışığını iğne deliğinden geçiren
sahtelikle ancak güneşin penceresinden gördüğünde, *aha pencere* ve *aha
güneş* diyecek kadar taklit edebileceğime kanaatimdendi.

Allah beni şair kumaşından kesmemiş.

Velakin bu, tabii ki, şiirin anlattığını iddia ettiği meselelerden ve
şairlerin dert edindiği konulardan uzak olduğum anlamına gelmiyor. O
sebeple şairleri şiirlerden çok seviyorum.
