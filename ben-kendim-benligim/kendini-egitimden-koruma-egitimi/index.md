---
title: Kendini Eğitimden Koruma Eğitimi
date: 2014-11-23 02:18:14 +0200
---

Okulda geçirdiğim seneler boyunca en anlamlı eğitimim beni eğitmeye
çalışanlardan kendimi korumaya çalışmaktı. *Eğitim sistemi* de,
öğretmeni de, sınıf arkadaşı da bir olmuş beni çekiştirirdi, olmak
istemediğim, gitmek istemediğim yerlere doğru.

Direndim. Ben kazanamamış olabilirim ama onlar da kazanamadı. Örnek
vatandaş olmadım, devletini milletini seven ve onu her şeyden üstün
tutan biri olmadım, başarılı bir öğrenci değildim, popüler değildim.

Okul hayatı kayıklara kürekçi yetiştirmek üzerine kurulu, davul sesinde
(sınav, iş vs. için) küreğe asıl, hafta sonunda küreği bırak, tekrar
asıl, tekrar bırak... Kırk sene.

Kürekçilerin en önemli tarafı bulundukları kayığın nereye gittiğiyle
ilgili ne bilgileri, ne ilgileri olması. Belki çok çalışsam davulcu
olabilirdim ama bunun da kürekçilikten farkı yoktu, davulcuların da
uymak zorunda olduğu kösler var zira.

Kendi kayığıyla kendi rotasında mırıl mırıl ilerleyen bir adam olmayı
tercih ettim. Aştığım mesafeler az olabilir ama rotamı kendim
belirliyorum.
