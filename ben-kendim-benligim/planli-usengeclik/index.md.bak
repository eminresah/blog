---
title: Planlı Üşengeçlik
date: 2014-11-23 02:18:14 +0200
dp: 12051 - Thu 00:45
---

Stanford Felsefe profesörlerinden John Perry'nin `Structured
Procrastination <http://structuredprocrastination.com>`__ diye bir fikri
var.  [1]_

Diyor ki, (benim üşengeç olarak tercüme ettiğim, ama *erteleyici* demek
belki daha doğru olan) *procrastinator* kişisi, önemli işlerden kaçmak
için önemsizleri yaptığına göre, yani okuldaki ödevini yapmak yerine
kitap okuduğu, kitap okuması gerektiği yerde, internette gezdiği,
internette araştırma yapacağı yerde, Google Reader'ının dibindeki
feedleri okuduğuna göre, eğer *yapılacaklar* listesinin tepesine
kendisinden kaçılacak bir kaç şey yazarsa, onların hemen altındaki
işleri yapabilir.

Yani, misal bir telefon görüşmesi yapmanız gerekiyor, ancak canınız da
hiç istemiyor. Eğer bundan daha da zor gelen bir iş *uydurursanız*
kendinize, bu telefon görüşmesi kolaylaşacaktır.

Teoride doğru görünüyor. Denemek için bir zamanlar yapılması gerekenleri
değil, yapılmaması gerekenleri, mesela *günde en az bir saat kitap oku*,
*bir saat yazı yaz* falan gibi tali işleri takip etmeye başlamıştım.
Çünkü asıl işleri takip ederken, bu tali işler daha zevkli geliyordu,
madem öyle bu tali işleri takip edersem, asıl işler daha zevkli
gelecekti. İnsan kendini Internette gezmeye zorlayınca o bile
sıkabilirdi.

Hemen bütün usuller gibi birkaç gün çalıştı. Internetten sıkılıp
işlerimi yapmaya başladım. Ancak bir süre sonra işlerin de en kolay
kısımlarını yaptığımı farkettim, zor olanlar hala yerinde duruyordu.

Çünkü asıl mesele *önem* değil, *zorluk.* Yapılacaklarını bir liste
yapıp takip eden herkesin de bildiği gibi kolay işler o listede en fazla
birkaç gün dururken, zorları aylarca demir atabilir. İş yapıyor
görünmenin binbir yolu var ve insan zor işin önemsiz, kolay işin önemli
olduğunu düşünerek kendini çok kolay kandırabilir. Yani Perry'nin fikri
bana pek fayda sağlamadı.

Kendimi şu sıralar başka bir felsefecinin, William James'in *her gün
nefret ettiğin en az bir iş yap* tavsiyesine hazırlıyorum. İşleri ne
kadar istediğime bakıp, en istemediğimi yaparsam ne olacak göreceğiz.

Ben müzmin bir üşengeçim tabii. Bu yazıyı da uyumaya üşendiğim bir
zamanda yazıyorum.

.. [1]
   Link yanlış olabilir, kafadan yazdım, üşengeçlik önleme
   tedbirlerinden dolayı web kapalı.
