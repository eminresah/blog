---
title: Rüchan
date: 2014-11-29 02:01:35 +0200
dp: 12688
---

Hiç ruberu görüşmediğim bir arkadaşım rüyasında merhum babamdan *işte
hayatımı* dinlemiş. Babacığım neden benim rüyalarıma değil de, Internet
arkadaşlarımın rüyalarına giriyor bilemiyorum. Gören olursa kendisine
sorabilir mi acaba?

Babam demiş ki *doğduğunda adlarından birini Rüchan koyduk.* Arkidiş
rüchan kelimesini daha önce duymadığını ve kullanmadığını, anlamına
sözlükten baktığını ve *üstünlük, efdaliyyet, faikiyyet* olduğunu
söylüyor ruyabîn dost.

*Ah, işte, sonunda beni anlamaya başlayan biri* diye mırıldanasım geldi.

--------------

Bir keresinde rüyamda kocaman bir kapıdan içeri süzülmüş, içerdeki beyaz
harmanili adamların biri tarafından karşılanmış, suratımı seyreden adam,
*sen İsa'sın* demişti. O zaman da, benzer hislere garkolmuştum. *Ah,
sonunda değerim anlaşılıyor Abidin, şöyle bir poz versem de resmimi
yapsan?*

Ortalıktaki Mesih ve sair adamlara itibar etmeyişim sebeplerinden biri
de bu ve benzeri rüyalar. *Sen nerden İsa oluyormuşsun, o benim bi kere*
dediğimden değil tabii.

Bu rüyaların ve benzerlerinin *eğitimde* önemli bir yeri var. Velakin
anlaşılan manasıyla değil, çünkü malum, benim İsa bin Meryem'e benzer
bir tarafım yok ve üstünlük deyince aklıma araba kullanırken itiştiğim
adamlar geliyor.

Rüchan kelimesinin rüyayı göreni tesmiye etmesi daha muhtemel, bir
üstünlük varsa onun üstünlüğü.

--------------

Tevazu gösteriyormuş gibi yapanlar, genelde karşı taraftan *aman
efendim, yaman efendim, estağfirullah* benzeri bir karşılık bekler. *Ben
kıtmîrim, hayvanım, günahım dağlar kadar, sonsuzluk kervanının peşindeki
ayağı kırık havhavım* diyen insanın acilen övülmeye ihtiyacı vardır.
Hatta bu sözler vasıtasıyla, *bakınız ben ne kadar tevazu sahibi ve bu
halimle sizden üstün bir insanım* demeye çalışır.

Bu ihtiyacımı arada kendime yağ çekerek giderdiğim için, oturup burada
tevazu yapıyormuş gibi yapamayacağım. Velakin böyle rüyaların insan için
*saptırıcı* olabildiğinin de farkındayım. Aşması zor imtihanlardan
gelir.

--------------

*Eğitim* derken bunu kastediyorum. Şimdi bu son rüyaya bakıp, *oh,
yarabbi, işte üç gün sabah namazına camiye gidince erdim, beni insanlara
üstün kıldın, bundan sonra bana mehdilik yakışır* şeklinde düşüncelerle
meşgul olabilirim. Bunun doğru olmadığını, kendimi kandırmak için yeni
bir bahane olduğunu, insanların genelinden önemli bir üstünlüğüm
olmadığını bile bile bu hayallere dalmak, tam tersinden bir üstünlük.
Hayalde üstünlük. *Allah herkese tesellisini ayrı verir* ya, bana da
hayalle veriyor herhalde.

--------------

Ortalıkta görülen birçoklarının, benzer imtihanları aşamadıkları için
*böyle* oldukları kanaatine ulaştım. *Kirli dünyanın kirli insanlarının
kirli sözleri* nisbeten kolay bir imtihan, çünkü nefis kirli dünyanın
kirli nimetlerini arzulasa da, akıl ve irade ne yapması gerektiğini
bilir. Ancak *tatlı rüyaların temiz insanlarının güzel sözleri* daha zor
bir mesele. Kimsenin bahsetmediği bir tehlike. Akıl ve irade ne
yapacağını bilemezken, nefsin arzuladığı övgü ve ihtiram orada.
*Olmanın* nefse hoş görünen, kendini üstün görmeye sebep tarafını inkar
edemeyiz.

En iyi ihtimalle hayatın kaşıkla verip kepçeyle alması gibi bu,
*üstünlük pirincine* giderken, evdeki *kendini bilme bulgurunu*
kaybetmek de var. Rüyayla heyecanlanmaya gerek yok. Muhtemelen yanlış
alarm, yanlış olmasa da ne farkedecek?
