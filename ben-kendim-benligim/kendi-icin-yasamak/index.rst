==================
Kendi için yaşamak
==================

:date: 2014-11-29 02:01:35 +0200

.. :Author: Emin Reşah
.. :Date:   <12052 - Fri 00:40>

Herkesin kendi için yaşadığına, bencilce hareket ettiğine dair bir
önerme mantıklı görünüyor, belki *dolaylı* olarak bunu isbat etmek de
mümkün olabilir ancak insanların doğrudan kendi hazları için yaşadığı
düşüncesi biraz havada kalan bir düşünce.

Herhangi bir anne/babaya bakarak bunu görebilirsiniz.

*Anne kendi genlerinin daha iyi yaşaması için öyle davranıyor, o
sayılmaz* diyecekler için de, yeryüzünde herhangi bir getirisi olmadığı
halde başkalarının iyiliği için çalışanları işaret edebiliriz. Hatta son
dinlendiğim, okuduğum bazı şeyler, mesela piyangodan çıkan parayı
başkası için harcayanların, kendisi için harcayanlara göre daha mutlu
olduğu yönünde. (Bunu 5$ gibi ufak paralar için yapmışlar, çok büyük
parayı verip, kontrol grubu oluşturmak biraz zor.)

Tamamen kendi için yaşamak, büyütülmüş bir egoya ihtiyaç duyuyor.
Yaratıcılık da biraz öyle. Bu sebepten olsa gerek, insanların kendi için
yaşadığı kabulüyle ortaya çıkan sanat ve fikir eseri sayısı, gerçek
oranı yansıtmıyor. İnsanların çoğu sadece bencil saiklerle hareket
etmiyor, buna mukabil *teorik olarak* hepimiz herkesin bencil olduğuna
inanmaya meyilliyiz.

Sadece kendi için yaşayanlar tabii ki mevcut, gözönünde bulunanlar da
onlar. Ancak ekseriyet, ya normal insan tabiatında bu taraf eksik olduğu
için veya kendileri için yaşayacak fırsat bulamadıklarından, böyle
değiller.
