==================
Erteleme Hastalığı
==================

:date: 2014-11-29 02:01:35 +0200

.. :Author: Emin Reşah
.. :Date:   <12085 - Wed 02:36>

Ben hastayım. Kendimi bildim bileli hastayım. Kendimi bildim bileli
*yapmam gereken* yerine daha zevkli görüneni seçmek istedim. Bu bazen
herkesinki cinsten bir eğlence merakı oldu, yani oturup sıkıcı bir
makale okumak, ödev yapmak, bir işi bitirmek yerine film seyretmek, oyun
oynamak daha ilgimi çekti, ancak çok zaman iki sıkıcı fiilden daha
önemsizini tercih ettim. Mesele tembellik değil, boş durmak beni de
diğerleri kadar sıkar. Elimde telefon, tablet vs. olmadan adım atmıyor
olmam, trafikte beklerken bile bir şeyler dinleyeyim, öğreneyim derdinde
olmam bu halimin *düz tembellik* olmadığını gösteriyor.

İngilizlerin *procrastination* diye karşıladığı, *pro* (için) ve *cras*
(yarın) kelimelerinden mürekkep, *yarın yapabileceğine bugün dokunma*
diye özetlenebilecek bir hastalıktan bizarım. Bu konuda yalnız
olmadığımı da önemli sayılabilecek mevkilerde bulunan pek çok kişiden
benzer şikayetleri dinlemiş olmamdan anlıyorum. Bizatihi tembellik değil
bu, bizim derdimiz herhalde *önem* denen şeye karşı bir direnç veya bir
heyecan hastalığı.

Ramazan'dan önceki bir kaç hafta, bu blogda günde iki ila beş yazı
çıkarmaya çalışıyordum. Bunu yapmak o an için *heyecan verici* geldi.
*Yapabilir miyim?* Evet, gördüm ki mümkün. Günde bir saat ayırdığımda,
kalitesi değişken olmakla beraber bin kelimeye kadar yazı yazabiliyorum.
Ancak iki aydır, son iki paragrafını yazıp da bitiremediğim bir diyalog
da bekleyip duruyor. Normal şartlar altında aynı türde iki işin biri
*heyecan verici* olduğu halde, diğeri neden bu kadar zor geliyor ve
sarkıp duruyor?

İşte bu hastalık yüzünden uzun yazı veya kitap yazmam mümkün olmuyor.
Eski yazıları toparlayıp, bir kerede okunabilecek uzunlukta kitapçıklar
yapmak niyetim vardı. Ancak yeni yazı yazmak daha *heyecan verici*
geliyor, hatta kendi yazılarımı bırakıp, daha güzel ve daha *heyecan
verici* bulduğum başka yazıları toparlıyorum.

*Heyecan verici* geliyor, birine mail atıp *sana şöyle bir şey hediye
edeyim* diyorum, sonra onu göndermek için bir kutu bulmam gerekiyor ve
kutu bulmak *iş* haline geldiği anda heyecan kayboluyor, *aşk ölüyor* ve
ben onu da diğer işlerim gibi ertelemeye başlıyorum.

Bu hastalığa düçar olmayanların beni (daha doğrusu bizi) anlaması çok
zor. *Zamanını önemlilere ayır* gibi bir şey değil, bazen ne yapacağını
bilmemekle alakalı olsa da, çok zaman *duygu tatmini* peşinde koşmanın
yarattığı bir sorun. Sevdiğim işi yapmak da değil, sevmediğim işleri
zaten reddediyorum ama bu *kafa yapan* heyecanı tadan insanın, sevdiği
işleri de heyecansız yapamayışından kaynaklı.

Bir iş eğer kolaysa nasıl bir tatmin yaratabilir? Son dakikaya
bırakırsınız, kısa zamanda, belki son gecenin son saatlerinde bitirmeye
çalışırsınız ve bitirince de (eh işte) bir tatmin olur. O heyecanı
yaşayan insanın, bu işi erkenden bitirip de heyecandan mahrum kalması
artık zordur ve tembellik (bilinçli olmasa bile bilinçdışında)
tembelliği doğurur. İnsan *daha öncekileri son dakikada nasıl bitirdim*
deyip, biraz daha serer. Son dakika golleri maçları her zaman daha
heyecanlı yapar. Aradığımız şey *başarı* denen soyutluktan ziyade bu
heyecan olduğu sürece, biz de ertelemeye devam ederiz. Her şeyi
zamanında yapmanın hiçbir heyecanı yoktur.

Çoğu insandan daha üretken olduğumu düşünüyorum. Bunu da heyecan
arayışıma borçluyum. Heyecanlı gelen iş, ne kadar zor olursa olsun
biter. Onun için bir kerede binlerce satır program yazabilirim ama son
yüz satırı hiç bitmez. İş kolaylaştıkça uzar.

Tedavisi genelde halden anlayan bir patronun öncelikleri değiştirmesi, kolay ve
sıkıcı işlerin arasına zor ve heyecanlı işleri sıkıştırmasıyla oluyor ama benim
patronum olmadığı, olanların da anlayışı biraz kıt olduğu için kendimi kandırmam
gerekiyor, bu da her zaman mümkün değil.

Ben de tali tedaviler deniyorum. Mesela bugün geceyarısından saat 16'ya
kadar kendi bilgisayarlarımı internete kapattım. Dahili ağı bile
kapattım. (Çünkü bazı bilgisayarlar dışarıya açık ve dahili ağdan o
bilgisayarlara, oradan da twitter'a bağlanıyorum.) Bu birkaç gün gider.
Bu arada belki biraz daha iş yaparım. Sonra bu o kadar da heyecanlı
gelmediğinde başka bir absürd düzen kurmaya çalışırım. Onu kurunca onun
da heyecanı biter. Sonra *acaba internetsiz bir hafta yaşayabilir
miyim?* derim, maksat iş yapmak değil, kendimi isbat, bakarım o da
mümkün. Bu arada, Allah ne verdiyse bir takım işler arada yapılır.
Bizatihi güzel olduklarından değil, *bak ben kaç gün internetsiz
yaşadım* diyebilmek için.

Heyecanlı ve zor soruların olduğu mail yazarsanız hemen cevap veririm,
heyecansızsa cevabı ahirete intikal eder.
