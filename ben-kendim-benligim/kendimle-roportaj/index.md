---
title: Kendimle Röportaj
date: 2015-06-11 16:37:55 +0300
author: Emin Reşah
---

*Baktım kimsenin benimle röportaj yapacağı yok, ben de kendimle
yaptım.  Soruları başkasından duymanın heyecanı değişik olabilir ama
doğrusu giderek daha az konuşan ve duyan bir insan olarak bir
muhaverenin cazip geleceğini düşünmüyorum. Buradaki biraz daha
murakabe cinsinden.*

*Kimdir Emin Reşah?*

Emin Reşah adımın anagramı. Bir zamanlar kendi adımla blog yazarken
sıkılıp bulduğum bir isim. Bundan da sıkıldım aslında ama hem site
değiştirmeye üşendiğim, hem de maymun iştahlı görünmek istemediğim
için devam ediyorum. Reşah aslında reşha, damla, sızıntı olacaktı ama
söylenmesi zor geldiği için böyle oldu.

İsmin çok büyük bir anlamı yok. Yegane olması dışında bir önemi
olduğunu sanmıyorum.

Zamanında teknik yazılarla, buradaki cinsten yazıları birbirinden
ayırmak ve kendimi daha serbest hissetmek istediğimde edindiğim bir
müsteardı bu. Öyle devam ediyor şimdilik.

*O zaman Emin Reşah'ı uyduran adam kimdir diyelim.*

36 yaşında bilgisayar mühendisi, fazlasıyla uzamış bir doktorayı
bitirmeye çabalıyor şu sıra. Evli. Bursa'da yaşıyor. Bir oğlu ve bir
kızı var.

Kitapların arkasındaki özgeçmişlere gülerdim ama bu da öyle oldu.

*Neden yazıyor?*

Kendini hafifletmek için.

Wittgenstein Tractatus'un takdiminde *bu kitap buradaki sorularla daha
önce meşgul olmuşlar dışında kimseye cazip gelmeyecektir* diyor. Bütün
fikir eserlerini böyle anlama eğilimindeyim. Buradaki yazılar da ancak
benzer soruları sormuş insanlar tarafından ilgi görebilir. O sebeple
popülerlik merakım olmadı, veyahut *olamadı.*

*Sorulan sorulara cevap vermeyi pek beceremiyor gibisin*

Biraz öyle. Daldan dala. Neden yazdığımı sordun, neden *böyle*
yazdığımı anlatıyorum. Neden yazdığımın mantıklı bir sebebi
yok. Dünyayı değiştirmek yazıyla olacak bir iş değil. Yazı kağıtta
bulunduğu sürece zararı veya faydası dokunacak bir silah değil. Daha
doğrusu insanların, en azından Türkiye'de bilgi edinme yollarının
yazıyla pek kesişmediğini düşünüyorum. Bizim yazarlarımızın bu kadar
basmakalıp olması da bundan.  Sözle tekrar edilemeyecek, konuşmaya
aktarılamayacak, lafı edilemeyecek, sadece yazıyla anlaşılabilecek bir
konuda yazmıyor kimse.

*Yazı sürecin nasıldır?*

Kafama takılan bir konuda oturur yazarım. Yazı biterse buraya koyarım.
Bir kerede bitmezse muhtemelen hiç bitmez. Sayfalarca yazmayı sevmem.
Okura da bana da yazık. Bir meseleyi en kısa şekilde anlatmaya
çalışırım ve bunu her zaman becerebildiğimi düşünmüyorum. Yine de uzun
yazmanın övünülecek bir tarafı yok. Okunacak materyal artıyor,
okuyacak zaman azalıyor. *Zor* konuların da basit şekilde
aktarılabilmesi lazım.

*Ne olmak isterdin?*

İyi bir hikayeci olmak isterdim. Şiirlerimden de, hikayelerimden de
pek lezzet almıyorum. Belki düzelir, belki vazgeçerim bu sevdadan.

*Senin için en zor şey ne?*

İnsan için en zoru *kendisi olmak* sanırım. Internet devrinde buna
gerçek olmayı da eklemek mümkün. Müstear isimle yazan birinin gerçek
olmaktan bahsetmesi biraz tuhaf görünebilir ama zaten mesele bu.
İnsanlar, tanıyanlar, yazıyı okuyanlar beni dünkü halimle biliyor veya
daha önceki. Bu sabah uyandığımda ne olduğumu, kendim de dahil
kimsenin bildiğini sanmıyorum. Bu en zoru.

Bir de imite etmenin kolaylaşmasından kaynaklı bir sahtelik var. Bunun
önüne geçmek zor. İnsanın düşünüyormuş, hissediyormuş, seviyormuş,
anlıyormuş, biliyormuş gibi yapmasının kolaylaştığı bir çağda yaşıyoruz.
Bunlara kapılmadan, kendini olduğun halinle gösterebilmek zor. Kendimde
uğraştığım en önemli sıkıntı bu.

Bir de çalışmak zor. Düzenli olmak zor. Dağınık, *bilgi bohemi* veya
*ilgi sürtüğü* denebilecek biriyim. İlgim çabuk dağılır ve yapabileceğim
pek çok işin sonunu o yüzden getiremiyorum. Düzenli yazmayı istiyorum
ama çok zaman daha çekici işler oluyor. Bir de insan kendini bilgi
yönünden hep eksik görüyorsa, onu tamamlamaya, yazmaktan daha önem
veriyor.

*Dini konulardaki takıntın nereden geliyor?*

Buna takıntı demek ne kadar doğru bilmiyorum.

İnsan kendine bir anlam biçmeye çalışıyor. İslam da bu konuda bana bir
eksen verdi. Başka bir yerde de arayabilirdim belki, ancak Hz.
İbrahim'in güneşi tanrı bilip, battığında vazgeçmesine benzer duyguları
pek çok düşünce için yaşadım.

Allah *batanlardan olmadı.* Allah'a yöneldiğimde rahmetiyle
karşılaştım.

İnsanın kalbi hakkı ve batılı bilir, hangi işin iyi, hangisinin kötü
olduğunun çok defa farkındadır. Ben *fıtrat üzere* yaratanın, *su
mecraı* tabiatlı kurallarına tabi olmanın, aklın ve kalbin en önemli
devası olduğuna kanaat ettim.

*İslam deyince tek bir din yok, çok değişik anlayışlar var, seninki
ne?*

Evet. Yaklaşık bir milyar kişinin dininden bahsediyoruz. Kendine
müslüman diyenlerin bir kısmıyla, belki büyük kısmıyla sokakta
karşılaşsan yolunu değiştirmeyi düşünürsün. Buna rağmen neden İslam?

Birincisi şöyle bir şey söylemem lazım: Allah müslümanlara
*kardeşsiniz* demiş. Malum kardeşlik, kişinin kendi iradesiyle
oluşturduğu bir ilişki değildir. İnsan arkadaşını seçebilir ama
kardeşini seçemez. Hallerini beğenmediğim kardeşlerime de böyle
bakıyorum, evet eleştirilecek yönleri çok olabilir ancak onlar aynı
kıbleye yöneldiğim kardeşimdir ve bu kardeşlik hukuku benim keyfimle
veya onlardan *utanmamla* değişecek bir hukuk değildir. İnananlar
kardeştir ve bu kardeşliğin bir hukuku vardır.

Bunun yanında insan Allah'a, resulüne vahyettiğine ve dünyada
yaptıklarının karşılığını göreceğine inanıyorsa müslümandır. Daha
doğrusu kendini müslüman görüyorsa öyledir.

*Bu çok geniş bir tanım değil mi?*

Evet, geniş. Yani birbirlerini tekfir eden pekçok kesimi de bu tanıma
göre müslüman görebilirsin. Biri *şöyle diyen müslüman olamaz* diyor,
öteki *bunu diyen müslüman olamaz* diyor. Bunların hiçbirinin çok
verimli tartışmalar olduğunu düşünmüyorum. İnsanların ilmini
ilerleten, onları daha iyi yapan tartışmalar değil.

Ortada oluşmuş, benim de içinde yaşadığım bir İslam anlayışı var.
Bazıları bu anlayışın doğru olmadığını, bazıları da mutlak doğru
olduğunu söylüyor. Şahsen bu tartışmaların hiçbirinin *yeni vahiy*
olmadan çözülemeyeceğine inanıyorum. Biri kalkıp, *Kur'an'da aslında
üç vakit namaz var* gibi bir şey söylediğinde, başkası da *hayır
efendim, şöyle şöyle* diyebilir ancak bu tartışmayı kesin olarak sona
erdirmek için birinin, daha önceden kimsede olmayan bir bilgi sunması
lazım. Dini konuda o da ancak vahiy olabilir. Neticede herkesin kendi
kaynaklarını kendi belirlediği, kendi yorumladığı bir dünya burası.

O sebeple dini içerikli tartışma yapmak bana hayli lüzumsuz geliyor.
Doğruyu anlatmak, yaşamak, arızaları göstermek, sorunları teşhis edip
çözüm aramak güzel; ancak *ben senden daha iyiyim* anlamına gelecek
kavgalar hoşuma gitmiyor.

(ASW) Efendimiz'in bile Ehl-i Kitab'la bitiremediği cinsten meseleler
bunlar. O sebeple Kur'an'ın *ahiret gününde hesaplaşmak* çağrısının bir
ölçüde müslümanlar arasında da geçerli olmasını temenni ediyorum. Herkes
kendini *kurtulmuş fırka* görüyor. Sanırım bir ben değilim.

*Hepsine eşit mesafede misin yani?*

Yo, hayır. Kendimi daha yakın bulduğum itikadî ve amelî mezhepler var
ama bunları da Allah'ın indirdiğiyle eş tutar gibi takip
etmiyorum. Amelde diğer mezhepleri taklit ettiğim veya doğrudan bir
hadisi takip ettiğim olur.

İtikadî konuların ise gereğinden fazla büyütüldüğü
kanaatindeyim. Namaz kılmayan insanın meleklerin tabiatı veya Levh'in
vasfı konusunda neye inandığı şahsen büyük mesele gelmiyor. Kelam'da
zorlama gördüğüm kısımlar yok değil, vahyin tabiatı konusunda
*siyaseten doğru* bir tanım var, bunu savunmak için *şöyle olması için
böyle olması gerekir* diye kabul görmüş pek çok inanç da var. *Vahiy
şöyledir, böyledir* demek için insanın vahiy almış olması lazım, bu
sebeple bu konuda son vahiyde ne söyleniyorsa aynen kabul ediyorum ve
üzerinde fazla spekülasyon yapmayı lüzumsuz görüyorum mesela.

Amel bana sadece lafta kalan bir imandan kat kat daha önemli geliyor.
Ehl-i Sünnet'in *doğru itikat kurtuluş için yeterlidir* demesi mesela
bana o sebeple pek makul gelmiyor. Amel iman için yeterli bir karar
verici olmayabilir, yani bir insan kötülük işlediği halde imanlı
olabilir. Bu tamam. Ancak buradan *iman daha çok önemlidir, amel daha
az önemlidir* diye bir sonuç yerine *imanı Allah, ameli insanlar
bilir* demeyi tercih ederim. İnsan olarak amele bakarım, imanı da onu
bilene havale ederim.

İki adam düşünün. Birincisi herhangi bir ameli, ibadeti, iyiliği
olmadığı halde falanca itikat kitabında ne yazıyorsa iman
etmiş. Diğeri az da olsa namaz kılıyor, fazla kötülük yapmamaya
çalışıyor ancak Kur'an'da yazan kıssaların sadece kıssa olduğunu,
tarihi olarak illa gerçek olmasının gerekmediğini düşünüyor. Bir cami
hocasına sorarsanız, birincisi kurtulmuş, ikincisi kaybolmuştur. Bu
anlayışı vicdanıma açıklamakta hayli zorluk çekiyorum.

*Peki dini açıklamakta zorluk çekmiyor musun? Yani hayatı kendine bu
kadar zorlaştırmaya ne gerek var?*

Bir zamanlar sitede yorumlar vardı. Biri, yazdığım bir yazının altına,
*sen bunları düşünme, bak adamlar teknolojide ne kadar ileri gittiler,
biz hala bunları tartışıyoruz* diye bir yorum bıraktı.

O zaman ne cevap verdiğimi hatırlamıyorum ancak bu kafa konforuna
imrendiğimi hatırlıyorum. Dünyayı böyle algılayabilmek ister miydim?
Hayır istemezdim ama bu rahatlık bir an çok çekici gelmişti.

Zamanımızda bir şeylere inanan bir insan olmak, hayata 10-0 mağlup
başlamak demek. Ateizmin takibedeni zahiren az görünse de insanların
pek çoğu günlük hayatını Allah yokmuş gibi devam ettiriyor. Dünyevi
menfaat varsa, her tür maskeyi takıp, her tür taklayı atabilen
insanlar oluyoruz.

İnanıyor olmanın getirdiği mağlubiyete bir de müslüman olmanın getirdiği
yıkılmışlık hissini eklemek lazım. Müslümanlar için 10-0, oluyor 100-0.

İslam dünyasının zayıflığını *henüz bitmemiş bir hikayenin bir perdesi*
gibi görüyorum. Batı'nın gelişmişliğinin temelinde sömürüyü icad etmesi
var ve ona her şekilde meftun olmanın, her tür ahlaksızlığı yaparak
zengin olan bir insana meftun olmaya benzediğini düşünüyorum. Bir
toplumun ekonomik gelişmişliğine altını araştırmadan hayran olanlar,
insanları aldatarak zengin olmuş birine de hayran olabilir.

İslam dünyasının tek derdi ekonomik/endüstriyel değil tabii. Sosyal
olarak da, zihnen de kuru, fakir düşmüş bir dünya. Bunların büyük
kısmının da doğru yaşamaya önem vermemekten ve Allah'ın emrettiği
şekilde yaşamamaktan kaynaklandığını düşünüyorum. Lafı, görüntüyü,
siyasi doğruculuğu, idare etmeyi ve *benden atlasın da kimde patlarsa
patlasın* anlayışını, hakikatten, inandığını söylemekten, Allah'tan
başka kimseye kul olmamaktan, sorumluluk almaktan öne alınca; tabii ki
Allah'ın bu ümmeti getirip bıraktığı hal de bu oluyor.

Naçizane İslam dünyasının bugünkü haline bakıp, *bunlar müslümansa ben
değilim* diyen pek çok insan olduğunu ve onların pek de haksız
olmadığını düşünüyorum. Bununla beraber Allah'tan beni doğru yola
iletmesini istediğimde, bunu kalpten istediğimde cevapsız kalmadım.
İmanımın başka bir sebebi yok. Bundan dolayı bu mesele sözkonusu
olduğunda, her zaman *ufak* sebeplerin, *büyük* sebeplerden daha önemli
olduğunu düşünürüm.

Kısacası, Allah'ın kendilerine nimet edilenlerin yoluna ilettiği kul
olmaya çalışıyorum, o da rahmetini esirgemiyor diyelim. İslam'da
ısrarımın Allah'tan başka mebdei de, hedefi de sanırım yok.

*Peki inanmayan insanlar hakkında ne düşünüyorsun?*

Allah'ın varlığını inkar edenlerin pek çoğunda gördüğüm: *Allah şöyle
olsaydı, böyle olurdu; şu olsaydı, bu olurdu* diye giden bir mantık
silsilesi. *Allah güçlü olsaydı, falanca çocuğun hastalığını iyi
ederdi* mesela, veya *yeryüzünde savaş olmazdı.*

Allah'a ne yapması gerektiğini *öğretip*, sonra onu yapmadığı için onu
inkar etmek biraz çocukça. Benim de mantığım duruyor, bir insanın
çektiği acıyı gördüğümde, yeryüzündeki adaletsizliği farkettiğimde,
*namütenahi iyi* ve *namütenahi güçlü* Allah'ın buna nasıl izin
verebildiğini merak ediyorum.

Bununla beraber bu merak, sadece merak olarak kalıyor; *gayba merak*
olarak. Çünkü bir yandan da, bu gibi soruların hiçbirinin, hiçbir insan
tarafından, hiçbir din anlayışı tarafından tam olarak çözülemediğini
görüyorum. Bir insanın Allah'ın varlığını inkar edip, kendisinin
varlığına nasıl iman edebileceğini sorguladığımda da benzer bir merak
alıyor beni. Ateistler *Tanrı yok, olsaydı kötülük olmazdı* diyip, bu
meseleden kurtulduklarını sanıyor olabilir ama *neden varız?* sorusunun
cevabı onlar için de yok. Bu minvalde giden soruların hiçbirinin tüm
insanları ikna edecek bir cevabı yok. Hindular bir meseleyi
reenkarnasyon ile çözdüklerini düşünebilir ama reenkarnasyonun *nasıl*
olduğu meselesini çözemez, Zerdüştîler *İki Tanrı* olduğunu, birinin
iyi, birinin kötü olduğunu söyleyebilir ama kainatın büyük boşluğunda
olmayan iyilik ve kötülüğün neden başka şekilde değil de bizim
dünyamızda, bizim aracılığımızla çatıştığını açıklayamaz.

Bu sebeple buradaki *hüccet* kişinin kendiyle rabbi arasındaki ilişkiden
doğar. İnsan kendi nefsi, hevesleri, yaşadıkları, bildikleri *rab*
olarak kendine yetiyorsa, söylenecek pek fazla şey yok, *rabbiyle mutlu
olsun.*

İnsanların rab olarak tanıdıkları hiçbir şeyde bir rablık göremedim.
Hepsi sebep sonuç ilişkisi içinde, bugün varsa, yarın yok olabilecek
şeylerdi. Allah'ı bu sebep sonucun dışında, hepsinin hakimi olarak
görüyorum. Bu konuda sorulan soruların pek çoğuna *bilmiyorum*
diyeceğimin farkındayım, Allah'a Allahlığı, kainata kainatlığı öğretecek
halim yok. Yapabileceğim sadece hakikatin tarafında olmak.
