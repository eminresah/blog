================================
Evlilik Hakkında Çok Önemli Yazı
================================

:date: 2014-11-23 02:18:14 +0200

.. :Date:   12643

\*İnsanlar neden evlenir?\*

Böyle bir freakonomics podcast'i dinledim. İnsanlara neden
evlendiklerini soruyorlar, onlar da değişik değişik cevaplar veriyor.
*Bilmiyorum* diyen de var.

Eskiden daha kolaydı bu sorunun cevabını vermek. *İşbirliği* gibi
görünüyordu, kadın evin içini idare ediyor, erkek dışını idare ediyor ve
müşterek bir hayatı paylaşıyorlardı. Şimdi her iki tarafın da işi
kolaylaştığı için bir *zevkbirliği*, *eğlencebirliği* veya *kafabirliği*
beklentisi var. Bunları karşılayamayınca evlilikler de zora giriyor.

Evlilik biraz *antika* bir kurum. Daha doğrusu dışı antika ama içi son
model bir arabaya benziyor. Evliliğe sevkeden amiller, yani aracın
muharrik kısmı değişmiş ancak adı aynı. Dışardan bakınca aynı kurallara
tabi sanıyor insanlar, kaporta aynı olduğu için elli sene önceki
kurallara uymasını bekliyorlar.

Evlilikle ilgili yazı yazmak, bilhassa bekarken çok zevkliydi. Sonra,
bir ara, üzerinde yazılacak pek bir mevzu olmadığını farkettim. Hemen
her evlilik diğerlerinden farklı ve hepsinin *gizli parametreleri* var,
bunları belki evliliğin içindekiler bile tam olarak bilmiyor. Çok
*gizemli parametreler* değil, hayır, ancak evliliklerin nasıl
yürüyeceğini veya yürümeyeceğini belirleyen düşüncelerin arkasındaki
inançlar bunlar.

Gerçi, zamanında, eşlerin birbiriyle tartışma frekansına bakıp, ayrılıp
ayrılmayacaklarını %90'ın üzerinde başarıyla tahmin eden bir araştırma
da okumuştum. *Gizli parametre* belki vardır ama *behaviorist*
(davranışçı) yaklaşımla, dışarıya ne sızıyorsa, ondan fikir sahibi olmak
da mümkündür.

Bazen aptal istatistikler, ince ruhi analizlerden daha iyi tahminler
sunar.

--------------

Evlilik hakkında yazmanın cazibesini kaybetmesi, belki söylenecek söz
kalmadığını düşündüğümden. *Boşanmalar arttı* diye şikayet ediyorlar
mesela, şaşıracak bir durum görmüyorum. Evlilikleri (çoğu zaman zorla)
ayakta tutak saikler kadın açısından yok oldukça, kadının evliliğe
ihtiyacı azaldıkça boşanmalar arttı. Erkeklerde genel bir *güncelleme*
olmadı, hala elli sene önceki işletim sistemi kafada, kadınlarsa
mecburen kendi sistemlerini update etmek zorunda kaldılar. (İyi mi oldu,
kötü mü oldu bilmem ama erkeklerin *ekseriyetinin* elli sene öncekinden
çok farklı düşünmediğini tesbit etmek mümkün sanırım.) Sonunda erkekle
kadın arasında versiyon uyumsuzluğu başladı.

Ya erkekleri update edeceksin, ya kadınları *downgrade* edeceksin.
Diyeceksin ki, *bu kadınların işletim sisteminde şöyle şöyle güvenlik
açıkları var, kafalarına böyle böyle virüs giriyor* falan diye bir
bahane bulup, ikna edeceksin. Bu zor. İmkansız değil ama önümüzdeki elli
senede kadınlar daha da bağımsızlaşacak gibi duruyor. (Ondan sonrası da
Keynes'in dediği gibi *hepimiz ölmüş olacağız.*) O zaman erkeklerin
upgrade edilmesi lazım ama onun için de *yeni versiyonda şöyle şöyle
özellikler varmış* demeniz gerek. O da yok. Yani erkeklerin kafasının
*güncellenmesi* için, pek teşvik yok.

En fazla, hani, Windows Vista çıktığında, XP'ye Vista görünümü veren
programlar vardı, onlar gibi bir şey oluyor. Dışardan bakıyorsun ki
herif çok güncel, son moda bir işletim sistemi var ama eve geliyorsun,
ooo, meğer sadece arabirimin şeklini değiştirmiş, kafadaki XP aynı XP.

Üçüncü bir yol, her iki tarafa da yeni bir işletim sistemi sunabilmek
ama o daha da zor. Hem evlilik kavramını devam ettirecek, hem bu rolleri
yeniden dağıtacak, her iki tarafın da kendini kazıklanmış hissetmeyeceği
çözüm bulmak zor bir iş.

/Durmak yok, eşten şikayete devam./
