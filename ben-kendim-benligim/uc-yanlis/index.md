---
title: Üç Yanlış
date: 2014-11-23 02:18:14 +0200
author: Emin Reşah
dp:   12530
---

İnsanlara tavsiye vermek sözkonusu olduğunda kaçamayacağım üç yanlıştan
birini tercih etmek zorunda hissediyorum kendimi.

Bunların birincisi, başkasının, pek de ayrıntılarını bilmediğim hayatına
karışmak. İnsanları tanıdığımı, onlar hakkında bir şey bildiğimi
düşünmediğim halde, hayatlarında şöyle veya böyle yapmaları için akıl
vermek bir yanlış. Bu yanlışa bir de geleceğin nasıl tezahür edeceğini
bilmediğimizi ekleyince, verdiğimiz *aklın* ne kadarının *akıl* olduğu
hayli şüpheli.

İkincisi ise, karşındakinin kim olduğuna, söylediklerinin uygun olup
olmadığına bakmadan kendi hayatında bu dertlerle nasıl başa çıktığını
anlatmak. Söylediklerinin özünde *kendi reklamını yapmak* var. *Reklamın
kötüsü olmaz* diyenler için bu bir yanlış sayılmaz ama kendi derdini
anlatan birine *bende bu dertler yok* mealli bir takım laflar etmekte
bir problem var.

Üçüncü yanlış ise konuşmayıp, o insana çözüm aradığı sıkıntı hakkında
herhangi sözden kaçınmak. *Ne hayatına karışırım, ne de kendimi
anlatırım* deyince, bu da başka bir yanlış oluyor çünkü insanlar
sıkıntılarını dile getirdiklerinde en azından söylediklerinin
anlaşıldığına dair bir belirti arar ve samimi olarak yol gösterilmesini
bekleyen de çoktur.

Diyelim ki adamın biri geldi, *işimden ayrılmak istiyorum* dedi. Ona
*hayır ayrılma* veya *ayrıl, başka iş bulursun* demek için elimde
yeterince veri yok. Belki adamın bilmediğim bir yeteneği vardır ve bunu
paraya çevirebilir, belki kendini bana sunduğu kadar işverenlere sunma
becerisi yoktur, belki yaptığı iş alanında yeni iş bulmak zordur, vs.
Durup *ben de geçenlerde işten ayrılmak istedim ama yapmadım, iyi ki
yapmamışım* demek ise, karşındakinin ihtiyacı olan bilgi değil. Onunla
ben bir değiliz, durumlarımız farklı ve benim ne yaptığım, ona çok
faydası olacak bir bilgi değil. Üçüncüsü ise *hayırlısı olsun* gibi bir
cevapla adamı ortada bırakıp, *aradığın akıl kapsama alanım dışındadır*
demek.

Biri bir şey sorduğunda bu üç yanlıştan birini *tercih etmek* zorunda
kaldığımı hissediyorum. Bazen birini, bazen diğerini. Az yanlış olanın
hangisi olduğunu anlayabilmek de maharet. Bunu her zaman becerebildiğimi
iddia edemem.
