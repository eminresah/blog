===================
"12011 - Sat 06:11"
===================

:date: 2014-11-23 03:41:51 +0200

.. :Author: Emin Reşah
.. :Date:   <>

İnsanların beni anlamak gibi bir mecburiyeti olmadığını idrak etmem,
diğer pek çok konu gibi, uzun zaman aldı. Bitmeyen bir ergenliğin
işaretlerinden biri sanırım bu, *insanlar beni anlamıyor* sözü.
Anlamıyor, çünkü onların dilinden konuşmuyorsun ve onlar sana ne kadar
uzaksa, sen de onlara o kadar uzaksın.

Bir anlayışsızlık varsa, hemen her zaman karşılıklı olduğunu keşfettim.
İnsanların beni anlamadığı yerde, ben de onları anlamıyordum. Belki asıl
anlamayan da bendim. Onlar söylediklerimden bir fayda gelmeyeceğini
belki baştan anlamışlardı ve onun için uğraşmıyorlardı veya anlayışsız
olmaya bile çalışmıyorlardı.

O zamandan beridir anlayışımı geliştirmeye çalışıyorum. İnsanların neden
beni anlamadıkları ilginç bir soru olma özelliğini ve sahip olduğu
büyüyü kaybetti, anlaşılmamak zor değil, herkes yapabilir. Zor olan
*anlamak* neden anlaşılmadığını anlamak mesela, insanlardan ne kadar
uzak durduğunu *ölçebilmek* ve bu mesafeye değip değmediğine karar
verebilmek. Herhalde herkesin anladığı bir insana dönüşebilirim, *buna
değer mi, değmez mi* sorusu artık daha ilginç bir soru.

Anlaşılmak da, anlaşılmamak da tercihe bağlı olduğunda o kadar
*incitici* olmuyor. Bazen anlaşılmak istiyorum ve anlaşılıyorum ve bazen
anlaşılmak hoşuma gitmiyor ve anlaşılmıyorum. Bu kadar basit mi? Tabii
ki değil. Beni yine anlamadınız.
