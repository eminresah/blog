---
title: İsimler İsimler
date: 2014-11-23 02:18:14 +0200
dp: 12058 - Thu 14:15
---

Bu isimden sıkıldım. İlk başta güzel gelmişti, bütün isimler gibi. Sonra
tekrar tekrar tekrar karşıma çıktıkça sıkıldım. Arada başkasında
duydukça da tuhaf geldi. Zaten bu kadar uzun zamandır, sanırım 2009'dan
beri bu isimle yazıyor olmam da bir mucize.

Hemen her gün isim değiştirdiğim bir twitter hesabım var. Hesabı
gördükçe yabancı geliyor ve adımı *daha uygun* bir adla değiştiriyorum.
*Daha uygun* ertesi gün başka bir isim oluyor, fırsat buldukça kendime
yüzler çiziyor, onu da değiştiriyorum. Sonunda isimlerle ilgili sorunum
olduğuna kanaat edinceye kadar sürdü, zaten farkındaydım ama kanaatim
pekişti. İsim değiştirmekten de bıktım. Bütün isimler birbirinin aynı.

İnsanın kendiyle ilgili bir meseleyi farketmesi, kendindeki bir
eksikliği, farklılığı görüp, hayatını buna göre tanzim etmesi o
eksikliğin farkedilmemesine yol açıyor. Ben *isimsiz* biriyim, ancak
isim sahibi olmak insanların arasında gerekli olduğu, *adın ne* diyene
bir cevap vermek gerektiği için isimlerimi aklımda tutmaya çalışıyorum.
İnsanların isimleriyle nasıl bir ilişkisi olduğu konusunda bir fikrim
yok, ben *polis çevirirse yanımda bulunsun* diye aldığım ehliyet gibi
görüyorum. Araba kullanırken bir faydası yok, ancak o olmazsa sanki
araba gitmezmiş gibi yapıyorlar.
