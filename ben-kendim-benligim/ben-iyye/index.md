---
title: Ben-iyye
modDate: 2015-04-23 19:56:42 +0300
author: Emin Reşah
date: Sun Feb 15 13:24:56 EET 2015 
dp: 12998
---

  *Me-ism:*

 	A search by an individual, in the absence of training in
  traditional religious tenets, to formulate a personally tailored
  religion by himself.  Most frequently a mishmash of reincarnation,
  personal dialogue with a nebulously defined god figure, naturalism,
  and karmic eye-for-eye attitudes.

 		-- Douglas Coupland, "Generation X: Tales for an Accelerated
 		   Culture"

-----

  *Ben-ism:*

  Geleneksel dinî konularda eğitimi olmayan bir bireyin, kendine
  mahsus *terzi dikimi* bir din formüle etme arayışıdır. Hayli
  sıklıkla reenkarnasyon, ışkî manada tanımlanmış bir tanrı figürüyle
  diyalog, doğacılık ve karmic göze-göz-dişe-diş tavırlarının bir
  karışımıdır.

        -- Douglas Coupland, "Nesil X: Hızlandırılmış bir Kültüre Hikayeler"


Dinin zamanı olmadığı için zamanın dini bu. Herkeste var biraz, sen ve
ben kurtulamıyoruz *beniyye* dininden. Ben'i susturup, ben'den daha
ben sayabileceğimiz kimse yok. Böyle bir söz yok. Kendimizden başka
dayanacak kimse bulamıyoruz. Ancak kendimiz de, ne kadar kendimize
aitiz, ne kadar başkasının fikrinden mürekkebiz bilemiyoruz. Reklamlar
ve insanlar bizi ne kadar etkiliyor, emin değiliz.

Beniyye güzel, çünkü bizi zorlamıyor. Varoluş sıkıntımızı atıyoruz ve
yaşamak istediğimiz hayatı yaşamaya imkan veriyor. Çünkü insan,
yeniden doğacağına veya Tanrı'nın sonunda hepsini affedeceğine veya
ışığa karışıp, kaybolup gideceğine, kısacası bu hayatın bir hesabı
olmayacağını düşündüğünde, daha rahat yaşar. Bizi asıl korkutan,
Tanrı'nın varlığı veya yokluğu değil, hesap verebilme
ihtimalimiz. *Ben sana hesap verebilme ihtimalinden korkuyorum.*

Hesap vermek. Ne kadar zor geliyor bu. Her gün hesapta olduğumuz halde
ve her gün sigaya çekildiğimiz, doğruyla yanlış konusunda her gün bir
tercih yapmak zorunda kaldığımızı bildiğimiz halde ve nihayetinde
doğru ve yanlışın olduğunu bildiğimiz halde, inkar etmek, etmeye
çalışmak, açıkça inkar etmesek de üzerini örtmeye ve düşünmemeye
çalışmak ne kadar güzel geliyor.

*Beniyye* yukarıdaki söz gibi sadece dini eğitim almamışlarda değil,
almışlarda da çok sık rastlanıyor. *Bulunduğum yer koordinatları
dünyanın merkezidir* diye bakan pek çok dindar var. Bunu gecekondu
misali saçma Yeni Çağ inançlarıyla *değil*, kadim dinlerin bin odalı
saray kabilinden bilgisiyle desteklemeleri nihayetinde mezheplerinin
*Beniyye* olmadığını göstermez. *Ben* sadece *ben* değildir, insanın
bulunduğu topluluğun o *ben'de*, basitçe ben saydığımızın kendisinden
fazla etkisi vardır. İnsanların pek çoğu kamplarının sözcüsüdür.

Herkes *Beniyye* mi? Diyecek ki: *Benden başka herkes öyle.*
Düşünseydiler tabii ki kendi yerlerinde değil, *benim* yerimde
olurlardı.
