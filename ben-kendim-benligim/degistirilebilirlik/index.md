---
title: Değiştirilebilirlik
date: 2014-11-23 02:18:14 +0200
author: Emin Reşah
dp: 12054 - Sun 05:45
---

Ortalama olmanın çekici tarafları var. Kendini ve yeteneklerini
anlatmanın kolaylığı bunlardan biri.

Belli bir kritere göre çan eğrisinde bulunduğu yer ne kadar kalabalıksa,
insanın yerini alabileceği başkaları da o kadar fazla oluyor. Yaptığı
işi yeryüzünde yirmi kişi daha yapıyorsa, yerini alabileceği yirmi kişi
var demektir. Yaptığı işi yirmi milyon kişi daha yapıyorsa, yerini
alabileceği yirmi milyon kişi vardır.

Bu tabii tersinden de işler. Yirmi kişiden biri işinden edebilir veya
yirmi milyon kişiden biri. Ancak insanlar bu konuda iyimserler. Sanırım
kendi yeteneklerini diğerlerinden *azıcık daha iyi* olduğunu
düşündükleri için, yirmi milyon kişiden birinin gelip işlerini kapmasını
beklemiyorlar.

Ortalamaya dahil olmanın, 1-sigma'dan fazla çıkmamanın mantıklı
taraflarını çözmeden toplumun gidişatını anlamak zor. Orijinal olmak,
başkasıyla değiştirilemez olmak çoğu insan için hayli cesaret isteyen
bir strateji. Onun yerine değiştirilebilir olmayı ve başkalarının yerini
almak için sosyal faaliyette bulunmayı tercih ediyorlar.

Apartmanda yaşamak sıkıcı görünebilir ama çiftlikte yaşamaktan daha
kolaydır, apartman dairesinin alternatifi de daha çoktur.
