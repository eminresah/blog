---
title: 500 Gün
date: 2014-11-23 02:18:14 +0200
---

Geçen pazartesi şekerli yiyecek içecek ve sıkılmış meyve sularını
bırakalı 500 gün oldu. Ayrıca şampuan kullanmayı bırakalı 400 gün,
işlenmiş et yemeyi bırakalı 300 gün, saat 16'dan sonra yemeyi bırakalı
200 gün ve beyaz unlu mamülleri bırakalı 100 gün.

Bu zaman zarfında aşağı yukarı 15 kilo verdim.

100 günlük dönemlerin her birine *sedrûz* diyorum. (Çok yaratıcı
sayılmaz, Farsça 100 gün demek.) Bu sedruzda saat 21'den sonra
Internet'i bırakmaya çalışıyorum ve şu yukarıdakilerden daha zor
geliyor. Bazı dönemlerde modemdem kapatıyordum ancak bu sefer *kafadan*
bırakmaya çalışıyorum. Bir haftadır deniyorum. *Maillere son bir defa
bakıyım, belki önemli bir şey vardır* hissini hala yenemedim, direnmem
gerekiyor.

Nasıl olup da bu kadar *iradeli* olduğumu soran oluyor. Herhalde 25
Mart'ta yeryüzündeki 21. ayını bitirecek *dostumun* çok etkisi var.
Ondan önce pasif depresif halimi şeker ve sair iştahiyelikle kandırmaya
çalışıyordum. Şimdi sağlıklı olmaya çalışmanın onun için yapabileceğim
en iyi şeylerden biri olduğunu düşünüyorum.

İkincisi bunların hepsinde biraz kendime isbat gayreti var. Bilhassa
şekeri bırakabileceğimden emin değildim, *sadece 100 gün için* diyerek
başladım. Bugün Internet yasağı hariç hiçbirinde isbat kaygısı kalmadı
ama dönmenin de pek anlamı olmadığına kanaat ettim. İnsan yüz günden
sonra alışıyor, etrafımda (bana ısrar edilmediği sürece) tatlı, hamurişi
vs. yenmesiyle bir sorunum yok. Bir şeyler kaçırdığımı düşünmüyorum.

Üçüncüsü zorlanacaklarımda *kaçamak yolu* mevcut. Rafine şeker yemiyorum
ama hurma, kuru incir veya üzüm serbest. Salam, sucuk, hazır köfte gibi
dışarda karıştırılmış et yemiyorum ama dışarıda yemek gerektiğinde bütün
et yiyorum. 16'dan sonra yemeye başlamıyorum ama 18'e kadar meyva
yiyorum. Unlu mamüller azıcık kepekliye benziyorsa oluyor. Internet
konusunda ise bağımlılığımı düşünerek kaçamak koymadım ama gelecek
sedruza belki bir kaçamak olur.

İrade hakkında okuduklarım kas gibi çalıştırdıkça gelişen bir şey
olduğunu söylüyor. Onun için etrafımda *sendeki iradenin onda biri bende
olsa* diyenlere *ufak başlayın* diyorum. Öğleden sonra 4 erken
geliyorsa, akşam 9 olsun mesela veya bir şeyleri kısmak zor geliyorsa,
akşamları beş dakika ayırıp ne yediğinizi dürüst olarak yazın. Diyeti
(veya başka konuları) kendini *dövmek* için bahane gören de çok.
Meselenin üzüm yemek (veya yememek) olduğundan emin olmak lazım. Bağcıyı
dövmek için, kendini suçlayacak yeni bir bahane için bu kadar uğraşmaya
gerek yok.

Bir de *ileri gitmeyen geri gider.* İnsan aynı kurallarla yaşamaya
çalışarak sıkılabilir. Onun için *mükemmel terkibi buldum* demiyorum,
kendime yeni yasaklar icad etmeye çalışıyorum. Sırada patates, pirinç,
her tür ekmek, kafein gibi bir liste var.

Bir de bunun pozitifini yapabilsem, *yapmamayı* değil de *yapmayı*
becerebilsem güzel olacak. Daha o kadar iradem yok. Belki zamanla o da
olur.
