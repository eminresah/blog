---
title: Emin'i Öldürmek
date: 2014-11-23 02:18:14 +0200
author: Emin Reşah
---

Dün beni ürperten bir şey oldu. Adımı *durup dururken* twitter'da
gördüm. Beklemediğim bir anda bir yazım paylaşılmış.

Önceden kim ne kadar okuyor, kaç kişi gelmiş gitmiş takip ediyordum.
Artık herhangi bir takip sistemim yok. Bir süre önce Emin'in twitter
hesabından takip ettiğim herkesi kaldırmıştım. Zaman içinde hesabı da
kapatmak niyetindeydim ama *müteakip* sayısı beklediğim kadar azalmadı.

Niyetim bir zaman sonra Emin Reşah'ı da toptan ortadan kaldırmaktı.
*Laedri* bir takım yazılar yazıp, her yazıya farklı künye uydurmayı
düşünüyordum.

Velakin dünkü twiti görünce, bunun belki de bendeki bir hastalık
olabileceğine farkettim. Bir düşünce, bir kelime, bir bahis işgal etmek,
bahsedilmek, konuşulmak beni hayli yoran, aklıma geldikçe kaçasım gelen
bir hale sebep oluyor. Tarif etmek zor. Makul insanlara bunu söylesem
*yazma* diyecekler, haklı olarak. Velakin yazmayınca da başka arızalar
ortaya çıkıyor ve onlar bu dertten daha vahim.

Bilinmek, konuşulmak, anlaşılmak, paylaşılmak maksadıyla yazmıyorum.
Bunlar beni ürpertiyor. Bununla beraber biri tenezzül edip okursa,
şükran duyuyorum. Paylaşırsa, içim ürperse de şikayet etmiyor,
müteşekkir oluyorum.

Okurdan kaçmak da, okur kovalamak da komik geliyor. İkisi için de gayet
ufağım.

Bu derdin kaynaklarını, sebebini anlamaya çalışıyorum. Kendimle
uğraşırken, derdin benim değil, bilinme kaygısıyla örülü dünyanın derdi
olduğuna kanaat edersem herhalde Emin'in fişini çekerim. Şimdiden
hakkınızı helal ediniz.
