===============
Kafadaki Sesler
===============

:date: 2014-11-29 02:01:35 +0200

.. :Date:   12560

Eskiden beri ABC Radio National'ın *All in the Mind* podcast'ini
severim. Bir bölümünde insanların kafasında, sebepsiz duydukları
seslerden bahsediyor.

İnsanlar hayatın orta yerinde kafalarının içinde sesler, konuşmalar
duymaya başlıyor. İlk tepki korku. Bir kadın bu sese *judge*, yargıç
adını takmış. Yaşadığı bir istismar travmasından sonra ortaya çıkmış ve
temelde kendini yok etmeye çalışmasının bir yansıması olduğuna kanaat
etmiş. Daha sonra bu sesten korkmamaya başlamış, bunun kendini tanıması
için bir yardımcı olduğunu söylüyor.

İnsanların *ses duyanları* güvenilmez, korkulacak insanlar olarak
gördüklerini anlatıyor. Filmlerde seri katillerin de benzer şeyler
söylemesinden, *ses duymanın* doğrudan kötülükle ilişkilendirildiğinden
bahsediyor. İnsanların böyle bakmasının, kendi tecrübelerinden
bahsetmeyi zorlaştırdığını anlatıyor.

İnsanın kafasında şiddet eğilimli şeyler duymasının, illa şiddete
yöneleceği anlamına gelmediğini, insanların her daim şiddet içerikli bir
şeyler söylediğini anlatıyor. Televizyon olsun, çevre olsun, hatta kendi
*nefsimiz* olsun, bize birinin kafasını kırmanın *gerektiğinden*
bahsedebiliyor ancak bunları ne kadar ciddiye aldığımızı kendimiz
belirliyoruz. Bunun gibi, insanın kafasındaki sesin *falancayı öldür*
demesinin doğrudan bir fiile dökülmeyeceğini ekliyor.

Beynin konuşmayı anlama merkezindeki bir karışıklıktan kaynaklandığı
tahmin ediliyormuş bunun. *Nasıl* olduğu konusunda tam bir açıklama yok,
ancak hatıraların suyüzüne çıkıp, konuşma merkezini etkilemesi ve bu
etkinin normal konuşmadan ayırdedilememesinden kaynaklandığı
düşünülüyor.

Tedavisinin nasıl olacağını sorarsak, travmatik tecrübeler yaşayan
insanların bu travmalarını atlatmalarına yardımcı olmanın, duydukları
seslere de faydalı olduğu söyleniyor. İlaç tedavisi ise genelde stresi
azaltmaya yönelmiş.

*Uluslarası Ses Duyanlar Birliği* bu sesleri dinlemek gerektiği üzerinde
duruyormuş. Bu konuşmalarının içeriğinin kişiden kişiye farklılık
gösterdiğini ve insanların seslerin ne dediğine dikkat etmesi
gerektiğini söylüyorlar. Hatta birbirinden ayrı, *habersiz* konuşan
sesleri, birbiriyle *tanıştırmanın* faydalı olduğunu, düşüncemizin
sesiyle de benzer bir tanıştırmanın faydalı olduğundan bahsediyor. Bu
sayede *içindeki seslere* Facebook hesabı açanlar oluyormuş. Onları
arkadaşları gibi *modelleyip*, bir ilişki kurmanın faydalı olduğunu da
anlatıyorlar.
