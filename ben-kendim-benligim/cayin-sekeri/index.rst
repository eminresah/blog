============
Çayın Şekeri
============

:date: 2014-11-29 02:01:35 +0200

.. :Author: Emin Reşah
.. :Date:   <12060 - Sat 04:57>

Belki beş altı senedir çayı şekersiz içiyorum. Hemen her gün bir
zamanlar şekersiz çay için neler düşündüğüm aklıma geliyor. Ne kadar
zor, ne kadar anlamsız, ne kadar acı ve ne kadar tatsız bir şeydi.

Şimdilerde bilakis şekerin çayın tadını bozduğunu düşünüyorum. Bunu da
her sorana söylüyorum. Ağzıma yanlışlıkla şekerli çay girse yüzüm
karışıyor.

*Kendini tanımak* bahsinde ne kadar değişebileceğimi, ifade ederken
kuvvetle söylediklerimin bile bir süre sonra tersine dönebileceğimi
gösteriyor. O sebeple kendime de her konuda çok güvenmiyorum.

İnsanlarla farklı fikirlere sahip olabilmeye değer verişim de bundan.
Ben her konuda mutabık kalınacak bir insan değilim, kendimle bile, ufak
meselelerde bile uzun süre mutabık kalamıyorum. Onun için birisi benim
*her fikrime* katıldığını söylese, ona kırkdokuz numaralı *hadi canım
sen de* bakışımla bakarım. Bugün çayı şekersiz içiyorum ve mutabıksa,
yarın belki yeniden şeker atmaya başlayacağım, ona da mutabıksa; ya
zaten mutabık olmaya değmeyecek kadar bön, ya ne söylediğinden habersiz,
ya da yalancı bir yağdanlıktır.
