=========
İlk safha
=========

:date: 2014-11-23 02:18:14 +0200

.. :Author: Emin Reşah
.. :Date:   <12045 - Fri 22:13>

Jung demiş ki *hayatınızın ilk safhası sağlıklı bir ego inşa etmek,
ikinci safhası da onu bırakmak içindir.*

Kendime ne kadar sağlıklı bir ego inşa ettiğimi sordum bunu okuyunca.
İnsanın sağlıklı bir ego inşa etmiş olduğunu nereden anlayacağını
düşündüm. Schopenhauer'in de benzer bir sözü vardı, onu hatırlamaya
çalıştım ama hatırlar gibi olunca pek alakasız geldi. Bıraktım.

Egomla ilgili en büyük sorunum onunla ne yapacağımı bilememek.
Olmadığını iddia edemiyorum, etrafımdakiler heykel gibi bir egonun
varlığına şahitlik edecektir. Olduğunu da iddia edemiyorum, çünkü hemen
her şeyi *vazife icabı* yapar gibiyim.

Eski alışkanlıklarımı terkediyorum. Okumak, oyun oynamak, Internet keyif
vermiyor; insanlardan uzaklaşıyorum ve bütün bunları *acaba tehlikeli
olur mu?* diye değerlendiriyorum, *istiyor muyum?* diye değil. Bu bile
müstakilen bir sorun.

Kendime sorduğum soru *ne istiyorsun?* Cevap *kimin için?* diye geliyor.
