====================
Neye Pişman Olursun?
====================

:date: 2014-11-23 02:18:14 +0200

.. :Author: Emin Reşah
.. :Date:   <>

Geçenlerde yürümeyen işlerden dolayı sıkıntıda olduğum bir gün aklıma
geldi: Bir kaza olsa, ambulans bekliyor olsam ve beş dakika sonra
öleceğimi düşünsem, neye pişman olurum? İşlerin bitmediğine mi pişman
olurum? Tosunumla zaman geçiremediğime mi pişman olurum? Falanca mevki,
filanca unvana sahip olamadığıma mı pişman olurum? Ne olur?

Her an ölecekmiş gibi yaşamanın mümkün olduğuna inanmıyorum. Bilhassa
kafamın tamamını yazmakta olduğum programa, çalışmakta olduğum projeye
ayırmak zorundaysam, her an, her dakika bunu düşünemem. Ancak bazı
zamanlar, işlerin üzerime üzerime geldiği ve hiçbir işin yürümediğini
düşündüğüm zamanlar film o noktada kesilse, ne olacağını düşünmek iyi
oluyor. Ölüm düşüncesi doğru yerde kullanıldığında rahatlatıcı olabilir.

Rahatlatıcı olan şu: Yüz sene sonra, bunu yazan da, okuyan da
yeryüzünden çekildiğinde bugün ne yaptığımızın, kiminle dost, kiminle
düşman olduğumuzun, kimin doğru, kimin eğri olduğunun bir anlamı
kalmayacak. Kendimi devamlı sorgulamaya gerek yok. Ölüm yaşadıklarına
verilecek değere bir üst sınır getiriyor, iyisine de, kötüsüne de.
Kendini insanlardan çok farklı, onların fevkinde de, çok aşağıda,
herkesin aşağısında da görmeye gerek yok. Hepimiz kör topal yolun sonuna
kadar yürüyoruz, orada vazifemiz bitiyor. Daha ötesinden sorumlu
değiliz. Her şeyi çözecekmiş, dünyayı kurtaracakmış gibi yapmaya,
kendini olmadığın, olamayacağın bir takım kılıklara sokmaya gerek yok.
Olduğun gibi ol.

İnsan nefeslerinin sonlu olduğunu düşündüğünde hiçbir iş yapamazmış gibi
geliyorsa, hayır, benim için böyle değil. *Buna değer* dediğim işler
yapmaya gayret ediyorum. Her işini son işin gibi yapmaya çalışınca,
önemlileri önemsizlerden ayırmak kolaylaşıyor ve insan önemli olana daha
dikkat ederek ve daha büyük bir teslimiyetle sarılıyor.

Neye pişman olurum sorusuna *oğlumla daha fazla zaman geçirmediğime* ve
*aklımda kalan ve başkasının söyleyeceğine ihtimal vermediğim şeyleri
söylemediğime* diye cevap verdim. Bunların dışındaki işleri de hala
yapıyorum ama birinci vazifem gibi değil. 20 aylık bir oğlanı akşamları
masal yerine Roma tarihi veya peygamber kıssaları anlatarak uyutmak,
diğer bütün vazifelerden daha önemli şu sıra.
