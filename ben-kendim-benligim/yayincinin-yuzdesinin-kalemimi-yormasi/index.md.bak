---
title: Yayıncının Yüzdesinin Kalemimi Yorması
date: 2014-11-23 02:18:14 +0200
author: Emin Reşah
dp:   12733
---

Birkaç gün önce (gayet sıkıcı konularda yazan) bir yazarla konuşma
imkanım oldu. Bir eserini elektronik olarak yayınlamayı düşündüğümüz
için, *normal* yayıncılığın ne kadar kazandırdığını da konuştuk.

Bunlar benim için yeni bilgi. Belki siz biliyorsunuzdur.

Bir kitab fiyatının ortalama %15'i yazara gidiyormuş. Bazı *ünlü*
yazarlar %20 alıyormuş ama onlar istisna imiş.

Yayınevinin dağıtım, baskı ve sair masraflar da çıktıktan sonra %50'sini
kazandığını söyledi.

--------------

Bu %50 yayınevinin aldığı risk kabilinden değerlendirilebilir. Neticede
basılan bütün kitaplar satılmıyor ve aynen restoranlarda satılmayan
yemeklerin parasını ödediğimiz gibi, yayınevinin alınmayan kitaplarının
parasını da karşılayan birileri lazım.

Bununla beraber bu riskin başka şekillerde azaltılabildiği
zamanlardayız. Bir kitabın elektronik olarak yayınlandığı ve insanların
sair şekillerdeki ilgisinin ölçülebildiği zamanlardayız. Kitabı kağıda
dökmeden evvel, insanlara (ücretli veya ücretsiz) sunmak mümkün.

Diyecekler ki, *yatırımın çoğu, zaten o kitabı kağıda dökmeden evvel
yapılıyor.* Evet, bu da doğru, ancak eskinin matbaada mürettipler elinde
tam anlamıyla *dizilen* kitabıyla, şimdinin yazarın bilgisayarında
kontrol edilen kitabı arasında da bir fark var.

İlk yatırımın yayıncı ve yazar tarafından paylaşıldığı, insanların
rahatça kopyalayıp okuduğu ve kağıtta veya mahsus okuyucuda almak
isterlerse ücretini ödedikleri bir kitap dağıtım yöntemi düşünüyorum.
Denemek ne zaman nasip olur bilmiyorum ama belki çalışır.
