=============================
Nizami ve Gayrınizami Çalışma
=============================

:date: 2014-11-23 02:18:14 +0200

.. :Author: Emin Reşah
.. :Date:   12756

Planlamadan günü idare etmeye çalışmak, eski çağlarda barbar kavimlerin
savaştığı gibi çalışmaya benziyor. Güne *barbarca* saldırıyorsun ve
cesaretin ve yiğitliğinle bu savaşı kazanabileceğini düşünüyorsun.

Öbür tarafta Roma'nın kalkanlı, miğferli askerleri ve onların nizami
harp teknikleri var. Normal şartlar altında uygun adım yürüyüşün harple
bir alakası yok gibi görünüyor. Ancak askeri tarih bize uygun adım
yürüyenlerin uzun vadede galip geldiğini söylüyor.

Gerçi zamanımız gayrınizami harbin *zarar vermek* amacıyla çok başarılı
kullanılabildiğini gösterdi. *Terörizm* dediğimiz bu. Ancak tanım
itibariyle, savaş sadece düşmana zarar vermekten ibaret değil, nihai bir
faydası da olmalı.

--------------

Gününü nizami geçirmek de sıkıcı. *Canın isterse çalışmak* daha güzel.
Her an çıkacak yeni bir işi beklemek ve her an *dürtülmeye* hazır olmak.

Bunlar birilerinin çalışmasına engel olmak için uygun taktikler ama
çalışmak için değil. Hayatını heyecanla değil, sıkıcı planlara uygun
geçirmek uzun vadede daha iyi. Uygun adım yürüdüğünde, dışardan, savaşla
alakasız bir iş yapıyor gibi görünüyorsun, plan da, çalışmayı engelleyen
bir iş gibi duruyor.
