===============
Aynı Benim Gibi
===============

:date: 2014-11-23 02:18:14 +0200

.. :Author: Emin Reşah
.. :Date:   <2013-11-10 Sun>

Bir insanın yapacağı en büyük iltifat herhalde *aynı benim gibi* demesi.
İnsan kendine herkesten daha yakın olabildiğine göre, bu yakınlığı
başkasına atfetmesi iltifat, belki iltifatların en büyüğü.

İnsan kendi kötü taraflarını da başkasında görebilir. Bu bile,
kendimizle ilgisiz bir kötülükten şikayet etmekte kullandığımız dile
sebep olmaz. *Aynı hastalıktan muzdarip* gibi bakarız böylesine, kötüdür
ama benzer işte, *ben de biliyorum bunu.*

İnsanların tüm sevgi ve saygı kanallarını kendilerinden kaynaklı bir ağ
gibi çizdiğini düşünürüm. *Olmak istediği* kimse, ona saygı duyar,
kendine benzettiğine de sevgi. Bu kadar basitleştirmek, tabi, mesela
karşı cinsler arasındaki sevgi için biraz anlamsız kaçabilir ama onun
için de *anima* ve *animus* diye kavramlar mevcut. Karşı cinsten birine
duyulan sevgi bu ikisinden de ayrı sayılabilir ama onun da içimizdeki
bazı noktalara denk düşmesi gerek.

İnsanların sizi sevmesini istiyorsanız, onlardan fazla uzakta
duramıyorsunuz ve saymaları için mesafe gerek. Bu ikisini nasıl
harmanladığı ise insanın ilişkilerdeki kabiliyetini belirliyor.
