---
title: Kişisel Gidişim
date: 2014-11-23 03:41:51 +0200
dp: 11974 - Thu 14:36
---

Canım bir *kişisel gelişim* yazısı yazmak istedi, sizinle bu konuda
bildiklerimi paylaşacaktım ama sonra dedim ki, *neden böyle yapayım ki*,
sizlere bildiklerimi anlatayım da, bildiklerimin bir önemi kalmasın, hem
de bedavadan. Reklam bile almıyorum şuraya ve size tüm hayatınızı
*değiştirecek* şeyler anlatacağım, öyle mi?

İşte bundan dolayı kişisel *gidişim*'i anlatmayı tercih ediyorum.
Gidişim, yani, *ben nereye gidiyorum?* anlamında. Bence gelişimden daha
çok üzerinde durulması gereken bu *gidişim* meselesi, ama insanların pek
çoğu gelişmekle uğraşmaktan nereye gittiklerini farkedemiyor.

Gidişim sorusu doğduğumdan beri kafamı kurcalar. İnsanın kendi kişisel
gidişini *sadece* kendi tayin edebileceğine inanmıyorum, o kadar genç ve
saf değilim, ancak insanın gidişi konusunda *hiçbir* sorumluluğu
olmadığına da inanmıyorum. Birisi kalkıp *şunları şunları ben yaptım*
dediğinde de, *bu benim suçum değil, annem böyle yetiştirmiş* dediğinde
de, *mealen* yorumlamayı tercih ediyorum. Ne dediğinden ziyade, ne demek
istediği...

Kendi gidişimden başkasını bilemiyorum, kendiminkini bildiğimi de
söyleyemem. Hayatını aynı işi senelerce yapıp, sonra emekli olmaya
tahsis etmiş biri olaydım daha kolay bir soru olurdu bu, ancak günü
gününü tutmayan, dengesini etrafında Tarzan'ın sarmaşıkları gibi
sallanan kelimelere tutunarak sağlamaya çalışan, *ben bu okuduğumu neden
okuyordum* sorusuna net cevabı olmayan biri olunca, cevaplamak o kadar
kolay olmuyor. İnsanların fikir fiklettiği hemen hiçbir konuda net
fikrimin olmayışı da çok yardımcı oluyor, bu memlekette ne söylediğin
veya nasıl söylediğinden çok, kim olduğun önemli olduğundan, derdinizi
anlatırken kültürel yol izlerini takip etmek gerekiyor; ancak dolaştığım
yerlerde böyle izler ya çok eski, ya da tanınmayan cinsten olduğu için,
ne kendim, ne başkası nerede olduğumu ve nereye gittiğimi biliyor.

Herkesin herkes hakkında bir fikri vardır elbet. Hakkımda da eğrisi
doğrusu insanların düşünceleri bulunur. Ancak bu düşüncelerin kelimelere
dökülenlerinin hemen hepsinde bir yanlış anlaşılma sezdiğim için,
eliptik yazıların, eğreti kurguların, anlık kararların gerisinden
görünen yolun benimki olmadığına ikna oldum. Beni nasıl tanıyorsunuz
bilmem ama yanlış tanıdığınızı söyleyebilirim.

Velakin bu, bir ölçüde, hemen herkes için geçerli. Kimse kimseyi sonuna
kadar tanımıyor. Kimse *kendini* o kadar tanımıyor.

Gidişim onun için muallaka doğru. Geçmişin her zaman daha kesin
görünmesinin sebebi de budur belki. Aklımın her geçen gün daha da
karışıyor olmasının bir sebebi.
