=============
İnsanı Sevmek
=============

:date: 2014-11-23 02:18:14 +0200

.. :Author: Emin Reşah
.. :Date:   <12055 - Mon 07:16>

İnsanlardan fazla sevdiği bir hakikati bulunmadıkça, insanları sevmenin
de bir manası yok. *Neye göre seviyorsun?* İnsanları insan olduğu için
sevmekse, *insan olmak* çok farklı manalara gelebilen ve insanları
sevdiğini söyleyeni de ürkütebilecek pek çok tarafı var.

İnsanları seviyorum, doğru yapanı da, yanlış yapanı da, çok fikri olanı
da, hiç fikri olmayanı da. Ancak bunların hepsi insanın aciz
yaratıldığına, hayatının pek çok kısmını idare edemediğine, bir imtihan
için yaşadığına ve rahmetin hakikatine inancımdan. Kendini her şeye
muktedir gören insanları da seviyorum velakin öyle birisi olsaydım
muhtemelen kimseyi sevmezdim, çünkü insanın *bir şeylerin hepsine*
muktedir olabildiği bir dünyada, sevginin yeri yoktur.

O sebeple sevgi edebiyatının kendisi bana pek boş ve yavan geliyor.
Yaratılmışı, yaratanın rahmetinden ötürü sevmekle, uydurduğu bir takım
vasıflar sebebiyle sevmek arasında fark var. Birincisi yaratanın rahmeti
gibi sınırsız, hesapsız, ikincisi o vasıflara sahip olmayan birini
görünceye kadar geçerli. Beni tanısan, belki *insan* olmadığımı ve
sevgine layık olmadığımı düşüneceksin, ne biliyorsun?

İkinci önemli fark şurada: İnsanları sevmenin onların kötü taraflarını
görmemek veya umursamamak olmadığını anlatmak için, insanlardan ayrı bir
hakikate ihtiyacımız var. İnsanı idealize edip sevmek, onun
yanlışlarıyla karşılaşınca, ya yanlışı yanlış olarak görmemeye, ya
insanı sevmemeye sebep. Hakikati insandan fazla, insanı da Hakikat
dolayısıyla sevenin, yanlışı işaret etmekte de, insanı sevmekte de bir
engeli yok. Bir katili sever misiniz? Evet. Bu onu yargılarken veya ona
bir ceza verirken bir fark yaratır mı? Hayır.

Birileri sevgiden bahsederken, dertlerinin büyük kısmının doğru/yanlış
ibrelerini kıpırdatmak olduğunu düşünürsem rahatsız oluyorum. Hepimizin
kusurları var, hepimiz onlarla malülüz, hepimiz birbirimize tahammül
ediyoruz. Hakkın hak, batılın batıl olduğunu örtmek için sevgiden
bahsedince, kişinin aslında kendi heveslerinden başkasını sevmediğini ve
tüm sevgi edebiyatının bu yolda bir istismar cihazı olduğunu
düşünüyorum.
