==============
İlişki Akıbeti
==============

:date: 2014-11-23 02:18:14 +0200

.. :Author: Emin Reşah

Beraber yaşamaya alışmak, erken zamanların işi. İnsan beraber yaşamada
da, diğer bütün işlerde olduğu gibi tecrübe kazanıyor ve ne kadar erken
başlarsa, bu tecrübe o kadar derin oluyor.

Zamanın ilişkilerinin yüzeyselliklerinden şikayet edenlere, bu
ilişkilerin ne kadar zamandır sürdüğünü sormak isterdim. Bu insanları ne
kadar süredir tanıdın ve tanımaya ne kadar süre devam edebildin?
İlişkilerin derinliğinin insanların derinliğiyle olduğu kadar beraber
geçirilen zamanla da ilişkisi var.

Artık elimizdeki cihazların daha eğlenceli olması gibi de bir
sorun sözkonusu. Eğlence araçları bulunmadan evvel, insanların birbirini
*eğlendirmek* gibi de bir vazifesi varmış, bu da beraber geçen zamanı
daha kıymetli yapıyormuş. Elindeki aletle, dünyanın en
ilginç/komik/tuhaf videolarına/haberlerine saniyeler içinde bağlanabilen
birinin, karşısındaki hayli sıradan insanla gerçekten ilgilenmesini
beklemek zor.

Eskiden popüler olmak için başka insanlardan ilginç olmak yetiyormuş,
artık *dünyanın en ilginci* olmak da gerekebiliyor. Yeterince allanıp
pullanmadığında, insanların önüne *ilginç bir ürün* olarak
sürülmediğinde, bir insanın kendi gayretiyle o derece popüler olması da
herhalde imkansız. Hayran olduğunuz insanın, aslında bir fail değil, bir
ürün olduğunu keşfetmenin tadı, zamanımızın acı tadı.
