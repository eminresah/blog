---
title: Çare
date: 2014-11-23 03:41:51 +0200
author: Emin Reşah
date: 12456
---

İnsanlığın öldüğünü *veya* artık ölmesi gerektiğini düşündüğümüz
günlerdeyiz. Suriye'deki katliamın görüntülerinde, bir bebeğin kefendeki
uykusu gözümün önünden gitmiyor.

/Ne yapmalı?/

Sosyal medyada sağa sola bağırmayı *bir şey yapmak* olarak algılamıyorum. Eğer
başkalarına bir şey öğretmek ve bir şey öğrenmek istidadınız yoksa, sosyal
medyanın bir köy kahvesinden daha iyi olduğunu iddia edemezsiniz. O sebeple bu
konuların *tartışıldığı* ve insanların *egolarını en uzağa eriştirmeye
çalıştığı* bu saçmalıkların bir faydası olduğunu düşünmüyorum.

Eskiden beri, *yeryüzünün kurtuluşu için* ne yapılabileceğine (belki pek
çokları gibi) kafa yormuş bir insanım. Ulaşabildiğim tek anlamlı sonuç,
*işini iyi yapmak* oldu. İnsan bulunduğu mevkiin, işinin, mesleğinin,
vazifesinin hakkını verebildiği ölçüde dünyayı daha iyi bir yer yapma
imkanına sahip. Suriye'deki şehitlere ve yakınlarına erişip, onlar için
bir şey yapmak belki zor, ancak bir gün oradakilere elimizi
uzatabileceksek, bunun umudunu ancak bugün işimizi hakkıyla yaparak
bulabiliriz.

Elbette bu, şu an elimizden geleni *yapmamak* için bahane değil, eğer
zulme uğramış bir kişinin dahi hayatını azıcık düzeltebiliyorsak,

/İşini iyi yapmak/'ın pek heyecan verici olmadığının farkındayım.
İnsanların galeyana geldiği yerde, bunu söylemenin ne kadar uyuz edici
olduğunu da biliyorum. Yine de mevzu bağırıp çağırıp kendimizi
rahatlatmanın, sövüp sayıp kendimizi temize çıkarmanın ötesinde bir iş
yapmaksa, başka bir çare göremiyorum.
