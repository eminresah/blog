---
title: Günlük Ritüel
date: 2014-11-23 02:18:14 +0200
author: Emin Reşah
dp:   12510
---

Benim gibi kendi başına çalışanların, patron/müdür/hasta/vs. memnuniyeti
için çalışanlardan önemli bir eksiği, kısa vadeli tatminlerin azlığıdır.
Kısa vadeli tatmin derken, size bir iş verildiğinde *yaptım* diyecek
adımların yokluğundan/azlığından bahsediyorum. Çalıştığınız yerde birine
gidip, *bugün şu kadar iş yaptım* diyebilmek, ona sahip olanların pek
üzerinde durmadığı ama yokluğunu hissettiren bir imkandır.

Çalıştığım bazı konuların aylardır sürmesi hayatımı *her anlamda* sanat
filmine çevirmeye başladığında, kendime günlük ritüeller belirlemeye
başladım. Ritüel *bir sonraki adımı yaparken fazla düşünmek zorunda
bırakmayan faaliyet* demek lügatimde.

Zamanında *iş planlamak* ve *iş yapmak* için gereken düşünce
faaliyetinin farklı olduğunu tecrübe ettim. Ayrıca bu iki düşünce tarzı
arasında geçiş yapmanın insanı yoran bir tarafı var. İnsan bir yandan
işini yapıp, bir yandan ne iş yapacağını planlamaya kalkınca, hem yapmak
istemediği işler için *aşırı planlama* batağına saplanabiliyor, hem de
gereğinden fazla yoruluyor. Yöneticiliğin asıl zor kısmı da bu mesela,
sadece kendi işini değil, başkalarının işini de planlamak ve bunu da bir
yandan (farklı düşünce tarzına ihtiyaç duyan) işleri takip ederken
yapmak. Bunu yaparken insan *oturduğu yerde* yoruluyor tabii. İnsanların
pek çoğu özgür olmak istediklerini söyleseler de, bunun getirdiği
planlama zahmetindense, özgürlükten feragat etmeyi tercih eder, bu da
işin başka bir vechesi.

Bu sebeple kendime ritüeller uydurmak zorunda kalıyorum. Bunları daha
önce de yaptım, hatta hayatım tembelliğimi tedavi etmeyi amaçlayan türlü
çeşit yöntemi denemekle geçti. Bu sebeple tarifinde
*üretkenlik--productivity* geçen çok program kullanıp, çok web sayfası
okudum. Ancak tabi, insanın içinden gelmeyince, onlar da *yapılması
gereken işten kaçmak için bahane* haline geliyor.

Genelde bilgisayar başında çalışmam hem avantaj, hem dezavantaj. Avantaj
kısmı, işimi istediğim gibi bölme imkanı vermesi ve dezavantajı işten
kaçmak için çok fazla alternatif sunması. Bilgisayarla çalışmayı değil
de, kurcalamayı ve oynamayı sevince, insanın çalışmaktan kaçmak için de
çok bahanesi oluyor.

Bir zamanlar `Pomodoro tekniği <http://pomodorotechnique.com/>`__ adıyla
öğrendiğim bir tekniği denemeye karar verdim. Ben böyle tekniklerinin
hiçbirini aynen alıp kullanmadım, `David Allen'ın meşhur
GTD'si <http://en.wikipedia.org/wiki/Getting_Things_Done>`__ de dahil,
denediğim zaman yönetimi teknikleri bana doğrudan bir çözüm sunmadı;
zira işim sadece çarkları çevirmek değil, aynı zamanda `Cal Newport'un
Deep Work dediği <http://calnewport.com/blog/about/>`__ cinsten işler de
yapmam gerekiyor ve bunların bir ölçüsü yok. Bir kerede bitmesi mümkün
olmayan işi 10 adımda da, 100 adımda da yapabilirsiniz, ikincisi *ne
yaptın?* diye sorana daha güzel cevap verir ama elde edilen netice
aynıdır.

Özetle günlük bir çalışma ritüeli belirlemek, kendi çalışanın iki temel
meselesini çözmek için lazım. Birincisi fazla planlama, ikincisi ne
yapacağını bilememe.

Bilgisayarda yapılacak işleri sıraladığım metin dosyalarım var. İşler
için 4 ayrı kategori belirledim, her birine ayrı dosya tutuyorum ama tek
dosya belki daha iyi iş görür. Metin dosyasını tercih edişim de,
kullanım ve arama kolaylığından kaynaklanıyor. Şu sıra bunları dosyalar
arası linkler ve veri giriş kolaylığı açısından `Emacs
org-mode <http://orgmode.org>`__ ile tutuyorum ama bu elzem değil.
Elinizin altında ne varsa (mesela Notepad) kullanmak yeterli olabilir.

Bahsettiğim 4 kategori, **iş**, **oyun**, **sair işler** ve **yazı**
diye gidiyor. İş malum, oyun *boş* vaktimde ne yapacağım, sair işler
dışarda yapılması gereken ve hiç bittiğini göremediğim dertler ve yazı
da, aklıma gelen yazı konuları.

Linux'ta hayli |image0| var. Kullandığım bilgisayarlarda gereksiz
program çalışmasına dayanamadığım için `XMonad <http://xmonad.org/>`__
pencere yöneticisinde, `Emacs <http://www.gnu.org/software/emacs/>`__,
`tmux <http://tmux.sourceforge.net/>`__, `mutt <http://www.mutt.org/>`__
ve netgezer (browser, genelde `Chromium <http://www.chromium.org/>`__
veya `Midori <http://midori-browser.org/>`__) gibi programlarla
çalışmayı tercih ederim. Windows kullanıcılarının *komut istemi* adıyla
tanıdığı ve görünce genelde ürperdikleri *terminal*, onu kullanmayı
bildiğinizde bilgisayarla fare yardımıyla *Tarzanca anlaşmak* yerine,
*konuşmayı* sağlar.

Terminalin bir kolaylığı tekrar eden işleri kolayca otomatize etmek.
Bilgisayarın asıl vazifesinin tekrarlanabilir işleri insan müdahalesine
gerek kalmadan tekrarlamak olduğuna inanırım ancak günümüzde bu amaca
yönelmek pek revaçta değil. Oyunlar bile, insanlara bir yerlere
tıklatıp, zaman harcatmak üzerine kurulmaya başladı. Bugün bilgisayar
kullanımının büyük kısmı zaman kaybettirici ve oyalayıcı. Bu arada tabi
benim gibi bilgisayarı *hayatını düzenlemek* amacıyla kullananların yeni
araç sunan yok. Araç sunduğunu söyleyenler de, Microsoft'un Office'le
yaptığı gibi, temelde kendine bağlamak için uğraşıyor. O sebeple sair
terminal arabirimleri dışında, Apple'ın tuhaf ve yetersiz Automator
programını saymazsak, istediğiniz programları istediğiniz sırada ve
şekilde kullanıp, sonuçlarını istediğiniz şekilde kullanabileceğiniz
fazla imkan yok. Müstakil program yazmak için basit, elle yapmak için
karmaşık işleri başka yolla otomatik hale getiremiyorsunuz.

Kısacası günlük ritüellerimi bilgisayarın anlayacağı dilde yazdığım kısa
*senaryolar* belirliyor. Çalışmanın başında şarjı çabuk biten telefonumu
şarja ve cebimde gezdirdiğim USB yedekleme zımbırtısını da bilgisayara
takmamı hatırlatıyor. Her biri 25 dakika çalışma, 1 dakika yerinden
kalkıp hareket etme ve 5 dakika Internet'te gezinmeden oluşan kaç
*fasıl* çalışacağımı soruyor. Bu fasılların her birinde bir *yapılacak
işler* dokümanı açıyor, mesela, **sair işler** dosyasının başı şöyle:
(Tercümeye üşendim, zaten pek önemli değil.)

.. code:: text

    * DONE is there a better mercurial mode for emacs?
    I installed dvc, ahg and monky. ahg seems most robust and feature
    complete as of now. (12523)
    * TODO install "ruby install t" on the machines and try this twitter client
    ** TODO copy authorization file .trc from raphael to others 
    * TODO emacs ottoman input method
    * TODO d-new in emacs lisp 

`Org-Mode <http://orgmode.org>`__,
`WorkFlowy <https://workflowy.com/>`__ tarzında ama ondan çok daha
gelişmiş, aralarda link, resim, formül, tablo ve program yazmak da
dahil, her tür *atraksiyonu* yapabileceğiniz bir düzenleme aracı. Tüm
not, web sayfası, dokümanları ve hatta çoğu programı bu formatta
oluşturuyorum.

Çalışma senaryosunu idare eden program, 5 dakikalık molaların başında
netgezer gibi, Emacs pencereleri gibi tüm çalışma programlarını
kapatıyor. Daha önceden kendime timer kurup, 25+5 yapmaya çalışmıştım
ama mola vakti geldiğinde, *5 dakika daha çalışsam da mola versem*
psikolojisini bırakamadığımdan, bir süre sonra düzen kaybolup gidiyordu.
Bilgisayar şak diye programları kapattığında ister istemez mola
veriyorsunuz. Aynı şekilde molada kullandığım programları da, çalışma
kısmının başında kapatıyor. Böylece gerçekten işleyen bir molalı çalışma
düzenim olabildi.

Bunun faydası yorulmadan günde 6-8 saat çalışabilmek. Daha önceden de
günde bu kadar çalışırdım ancak devamlı olmazdı. İki gün çalıştığımda,
üçüncü gün kaytaracak yer arardım.

Buradaki yazıların artık daha az çıkmasının bir sebebi de bu.
Önceliklerimi düzene bağladığım için ve mesela oğlumla ortalama günde 3
saat geçirmek de bu önceliklerin arasında olduğu için, programın
çalışmaların sonunda yazdırdığı yazılar `4cümle <http://4cumle.org>`__
büyüklüğünde olabiliyor.

.. |image0| image:: screenshot-20131024@133402.png
