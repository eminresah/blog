---
title: Aldatma Becerisi
date: 2014-11-29 02:01:35 +0200
tags: ["xyz"]
---

Geçen gün televizyonda önce bir kadının, sonra bir adamın *sinirden*
masadaki tabakları yerlere çalarak kırması sahnesi vardı. Maksadını ve
sebebini anlayamadığım bu sahnenin sonunda karım bana *neden böyle
yapıyorlar ki, tabakların ne suçu var* dedi, ben de her zamanki gibi
*heee* dedim. *Ben olsam adamın kendisine dalarım* dedi, ben yine *heee*
dedim. *Yani beni aldatsan falan o da* dedi, ben yine *heee* dedim.
Gördüğünüz gibi çok uyumlu bir çiftiz.

*Aldatmak* o zaman aklıma geldi. *Ya* dedim, kendi kendime, *ben daha hangi
fırına gittiğini saklayamayan bir adamım, aldatmaya kalksam bunu nasıl
yapabilirim acaba?*. Geçen yukardaki fırına gidip, *aşağıdakine gittim,
istediğin cevizli ekmekten yokmuş* demeyi düşündüm de, bunu bile saklamayı
beceremeyeceğimi farkedip vazgeçtim. Olaylar ufacık da olsa, hakkında
söylediğiniz yalanı aklınızda tutmaya çalıştıkça büyüyor. Bir de tabi, tüm
olaylar zamanın bize anlattığı gibi ufacık, yaşarken büyük sandıklarımızı bile
unutuyoruz. Yalan söyleyip, bir de onu hatırlamak için kafayı yorunca, aslında o
olayı unutma lüksünü de elimizden kaçırmış oluyoruz, yalan/eksik anlatmanın en
kötü tarafı herkes unutuncaya akılda tutmak zorunda olmak. İnsanlara soramazsın
da, *şu olay vardı ya, sen onu unuttun mu?* diye.

Bir düşünce içimde büyüyor ve ben bunu bir şekilde aktarmıyorsam, bir
süre sonra *hasta* oluyorum. Bu blogun varlığının sebebi de zaten büyük
ölçüde bu büyüyenleri budamak ve unutulabilir hale getirmek. Yazıları bu
kadar çabuk unutuyor olmamın sebebi de bu sanırım. (Mesela önceki gün
yazdığım ve bu yazıyla beraber blogda görünecek bir yazı olduğunu
hatırlıyorum ama yazının ne hakkında olduğu konusunda hiç fikrim yok.)
İnsanlarla ilgili sıkıntılarımı da en kısa zamanda kendilerine sözlü
veya yazılı olarak iletiyorum. Sonra da, tabii ki, unutuyorum. İletmeden
unutsam daha iyi olacak durumlar olmadı değil, ancak içimde büyümesi
genelde daha kötü oluyor. Adamın birine bes seneden uzun süre sustum,
sonra ona da söyledim ve acayip şeyler oldu.

Bir gün kendisini aldatmaya niyetlenirsem, bunu herkesten önce karıma
söylemek zorunda kalacağımı biliyorum. *Ey eş, niyet ettim kendi keyfim
ve hevesim rızası için seni aldatmaya*. Dayağımı peşin peşin yiyip,
artık o safhadan sonra nasıl olacaksa *aldatmaya* çalışabilirim. Büyük
ihtimalle yediğim dayakla kalır, dayağın acısı geçmeden önce aldatma
fikrini de unutmuş olurum.
