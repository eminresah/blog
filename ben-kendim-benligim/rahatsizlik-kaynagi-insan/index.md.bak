---
title: Rahatsızlık Fabrikası İnsan
date: 2014-11-29 02:01:35 +0200
dp: 12646
---

Sanırım haddinden fazla içedönük olduğum için, arının ses üretmesi veya
ağacın meyve üretmesi gibi, insanın *rahatsızlık* üretmesini de doğal
karşılıyorum. *Karşılayabildiğim* ölçüde yani. Mümkünse kaçarak.

O sebeple *iyi insan* tanımı da bu rahatsızlık üzerinden: *İyi insan
ürettiği rahatsızlıktan fazlasını tüketendir* diyorum mesela. Derdi
olmadığı halde, halinden şikayet edip duranların yanında, bunların
derdini çözen, çözmeye çalışan ve ortalığa mümkün olduğunca az
rahatsızlık verenler var. Onlar iyi insanlar.

*Mükemmelen iyi* pek insani durmuyor. Bu tanıma göre. Etrafa *hiç*
rahatsızlık vermeyen bir insanın kendi içinde de rahatsızlık yoksa,
güzel, aferin. Ancak gördüğüm hemen her zaman, etrafa rahatsızlık
vermeyeceğim diye insanların kendilerini haddinden fazla rahatsız
ettikleri.

O sebeple bir insanın kendine ürettiği rahatsızlığı da hesaba katmak
lazım *iyilik* hesabı yaparken.

Toplam rahatsızlığı :math:`R = R_ç + R_i - R_t` formülüyle
gösterebiliriz. :math:`R` toplam rahatsızlık, :math:`R_ç` üretip
dışarıya *çıkardığı* ile :math:`R_i` üretip *içinde* tuttuğu
rahatsızlığı toplayıp, :math:`R_t` tükettiği rahatsızlığı bundan
çıkartarak bulunabilir. Biz dışardan :math:`R_ç` ve :math:`R_t`'yi
gözleyebiliyoruz, :math:`R_i` bizim için *gizli parametre.*

:math:`R` pozitif olduğunda, insanın *iyi* olduğunu düşünüyoruz. Ancak
:math:`R`'yi doğrudan gözlememiz, :math:`R_i` konusunda bilgimiz
olmadığı için mümkün değil. İyi sandığımız insanlar yüksek :math:`R_i`
ile dolup taştıkları için kendilerini eritip, *kötü* olabilir ve kötü
sandıklarımız belki bünyelerindeki :math:`R_i` az olduğu için *iyi*
sayılabilirler. Ancak bu konuda her zaman geçerli bir kural yok.

:math:`R_i` gizli ancak onun bildiğimiz parametreler üzerinde etkileri
mevcut. :math:`R_i` yüksekse ve bir insanda kendini ifade sorunu yoksa,
:math:`R_ç` da yüksektir mesela, içindeki sıkıntıyı dışarıya aktarır.

:math:`R_i` sözkonusu olduğunda, dört duruma bakabiliriz:
:math:`R_i > R_ç`, insanın kendine ürettiği rahatsızlığın bir kısmını
içinde tuttuğunu gösterir. Bunlar sabırlı insanlardır. :math:`R_i < R_ç`
ise, dışarıya verdiği rahatsızlık, içindekinden fazladır. Kendini
rahatsız etmesin diye içindeki tüm dertleri etrafına aktaranlardır.
:math:`R_i < R_t` ise, çözdüğü meseleler kendinde mesele haline
gelmemektedir, yani tüketmekte ama tükenmemektedir. :math:`R_i > R_t`
ise, insanların çözdükleri sorundan fazlasını kendilerine dert
ettiklerini söyleyebiliriz.

Bu zamana kadar *ahlak* hakkında okuduklarım, her zaman :math:`R_ç`'yi
azaltmak ve :math:`R_t`'yi artırmak üzerine kurulu. *Genel ahlak* daha
çok :math:`R_ç`'yi azaltmaya yönelik: *İnsanları rahatsız etme*
minvalinde şeyler söylüyor. *Başarı ahlakı* ise, :math:`R_t`'yi
artırmaya yönelik, *insanların sorunlarını çöz* diyor. Dini ahlakta her
ikisi de mevcut, hem *mü'min elinden ve dilinden diğerlerinin emin
olduğudur* diyor, hem de *komşusu açken tok yatan bizden değildir* diyor
mesela.

Buradaki mesele, bir ahlak sisteminin ister istemez :math:`R_i` ile de
ilgilenmek zorunda olması. Çünkü kötülük yapmamasını veya iyilik
yapmasını beklediğiniz insanın, bir yandan da kendi içindeki dertlerini
çözmesi gerekir. Bununla ilgilenmeyen *başarı ahlakı*, sonunda *başarılı
ama mutsuz* (:math:`R_i > R_t`) veya *başarılı ama şerefsiz*
(:math:`R_ç > R_t`) insanlar üretiyor. Yani :math:`R_t` artıyor ama
bunun için ödediği bedel ondan daha fazla oluyor.

:math:`R_i` azaltmanın da çeşitli yolları var: *İçerek* mesela
azaltabilir insan. Ancak *hakiki* olmayan yolların da nihayetinde
:math:`R_i`'nin azalmadığını, bilakis artırdığını düşünüyorum. O halde
*kalpler ancak Allah'ın zikriyle tatmin olur*'a atıf yapmak için uygun
bir yer.

Bu hesabı, birden fazla kişi için yaptığımızda, hakikatle arası hoş
olmayan toplumların sonunda neden yıkılıp gittiğine dair bir anlayış
geliştirebiliriz. Bir toplum, :math:`R_ç`'yi yükseltmeye odaklanırsa,
zenginlik ve refah içindeki zalim bir topluluğa, :math:`R_t`'yi
azaltmaya odaklanırsa, pasif ve etkisiz bir topluluğa dönüşür.
:math:`R_i`'yi hesaba katmadan ve onu hakiki manada azaltmaya
uğraşmadan, kişiler de, toplumlar da iflahsız.
