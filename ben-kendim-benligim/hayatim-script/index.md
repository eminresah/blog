---
title: Hayatım Script
date: 2014-11-23 02:18:14 +0200
---

*Script* Latince *scribere*, yazmak fiilinden. *Yazılmış* anlamına
geliyor tam olarak.

Bizim çevrelerde ufak ve yazması, değiştirmesi kolay programlara verilen
bir isim. Google Chrome gibi bir program aylarca süren bir bina inşaatı
gibi üretiliyorsa, scriptler de evde montaj edilen mobilya gibi. Libre
Office fabrikada envai çeşit süreçle üretilen bir içecekse, script de
evde iki üç malzemeyi karıştırıp yaptığınız içecek gibi. Malzemeler yine
dışardan (genelde işletim sisteminden) alınıyor ama onları kendi
ihtiyacınıza mahsus değiştiriyorsunuz.

Buna Türkçe'de *betik* diyorlar ama etimolojik olarak fazla Türkçe bilen
birinin işkembesine dayandığını düşündüğüm için kullanmıyorum. *Script*
deyince, İngilizce bilen biri ne olduğunu az buçuk anlar, *senaryo*
anlamına da geliyor çünkü. *Betik yazdım* deyince, içimdeki Orta Anadolu
köylüsü *betik ne la* diye soruyor. Ey kelime uyduran adam, hadi eski ve
püskü oldukları için *ketebe* ve *neveşten* kökenli bir şey üretmedin
diyelim, (söylev gibi) *yazlav* da mı diyemedin, (sızıntı, kazıntı,
sıkıntı gibi) *yazıntı* da mı olmadı, (kurmaca gibi) *yazmaca* da mı
mesela, (salaşla uzaktan analog) *yazlaş* da mı hoşuna gitmedi? Ne
şimdi, *betik?*

Neyse, konu işkembesel etimoloji değil.

Hayatımı artık scriptlerin idare ettiğini anlatacaktım. Günümü altı
fasıla böldüm, saat 5'te başlayıp, 23'te biten, her biri 3 saatlik
dilimler bunlar.

En azından kendim için, *planlama kafası* ve *iş yapma kafasının* farklı
olduğunu düşünüyorum. Benim gibi işini kendi planlamak zorunda olanlar
için önemli olabilen bir dert bu. Etrafta günümü nasıl doldurmam
gerektiğini söyleyen biri olmadığı için kendi planımı kendim yapmak
zorundayım. Ancak bir yandan iş yapıp, bir yandan plan yapmanın pek de
sağlıklı sonuçları olmadığını gördüm. *Ne yapacağına karar vermek* (en
azından benim için) yorucu bir faaliyet, sınırsız tembelliğimle sınırlı
ihtiyaçlarımı karşılamaya çalışıyorum. Günümüzü geçirirken *Ne*, *neden*
ve *nasıl* birbirinden farklı çapta düşünceler gerektiriyor. Her işin
başında *neden bunu yapıyorum?* diye sormak gereksiz ve yıpratıcı,
gitmek istemediği bir yere götürürken yanınızdaki eşinizin her sokağın
başında *şimdi neden gidiyoruz?* deyip dırdıra vermesi gibi ancak bu
soruyu hiç sormazsanız da hayatın sokakları arasında kaybolmak çok
kolay.

Scriptler işte bu planlama kafasıyla, iş yapma kafasını birbirinden
ayırmama yardımcı oluyor. Her sabah scriptlerimden biri, bana *yapılacak
işler listesi* gösteriyor ve bunların hangilerini o gün yapabileceğimi
başka bir metne yazdırıyor. Diğer biri her üç saatlik dilimin başında
bana o dilimde tam olarak ne yapacağımı soruyor. Ben diyorum ki *falanca
programdaki şu hatayı düzelteceğim* veya *bloga bir yazı yazacağım* veya
*filanca metinleri düzelteceğim*. O da o dosyayı getirip önüme koyuyor.

Yalnız sadece bunları yapsa üç günde vazgeçeceğim için çeşitli
kandırmacalar da var tabii. Script bana o dilimde ne kadar çalışacağımı
soruyor, *120 dakika* diyorum, bunun %10'unda Internette gezdiriyor veya
oyun oynatıyor, %70'inde çalıştırıyor, %10'unda epostalara bakıyorum
veya odamı topluyorum, %10'unda da okunacaklar listemden sırayla bir
şeyler açıyor.

Tabii mesela bu *okunacaklar listesini açıyor* da başka bir script.
``read-for 20`` dediğim vakit, şu an içinde 1000'den fazla metnin
bulunduğu bir klasörden, en yeni 3 dosyayı sırayla açıyor.
(``ls -t | head -n 3 | tac``) Bunları kapatınca da rastgele 4 tane daha
açıyor. (``ls | sort -R | head -n 4``) Her okunacak dosyayla beraber adı
aynı (ama farklı uzantılı) metin dosyaları oluşturup, makale ve
kitaplardan kopyaladığım notları oraya gönderiyor.

Dün bir de *seyredilecekler listesi* scripti yazdım, indirdiğim ama
seyretmeye sıra gelmeyen videoları da benzer şekilde sıradan gösteriyor.
Video bitince veya kapatınca da *arşivleyeyim mi?* diye soruyor. Sanırım
yakında *bugün ne giyeyim?* diye soracağım ve bana *şu pijamanla bu
terliğini giy* diyecek bir script de yazacağım herhalde. Benden yemek
yapmamı bekleyen olsa, muhtemelen onu da böyle bir sürece bağlardım.

Bunlar Linux komut satırının becerileriyle oluyor ama Windows'ta da PowerShell,
Cygwin veya IPython yoluyla yapılabilir. Tamamen organik büyüdüğü için
paylaşacak pek bir kod yok ama fikir vermesi açısından belki bir gün github'ıma
koyarım.

Bu kıssadan iki hisse çıkarılabilir. Birincisi insan hayatında neyi çok
düşünüp, neyi fazla düşünmemesi gerektiğini belirlemeli. Her daim
tercihte bulunmak faydalı değil ve yorucu. Bu yorgunluk da enerjiyi emen
cinsten bir yorgunluk, bunu günün ufak bir kısmına hasretmek hayatı
kolaylaştırabilir. Plan yapmanın asıl faydası bu bence. Yoksa planları
her zaman uygulayamazsınız, her daim yeni iş çıkar, acil bir şey olur;
ancak plan sadece uygulanmak için yapılmaz, çerçöpü hayattan ayıklamak
için de yapılır.

İkincisi daha önemli. Kendime mahsus bu programcıkları yazmak ancak
elimde açık bir sistem olmasıyla mümkün oldu. Artık çoğu insanın cebinde
mevcut olan *akıllı* telefonlar ve tabletler beş sene önceki
bilgisayarlardan daha kuvvetli olduğu halde böyle imkanlar sunmuyor.
Teorik olarak burada anlattığım işleri yapan telefon programları da
yazmak mümkün ama App Store veya Google Play'le uğraşmanın değeceğinden
emin değilim, ayrıca oraya verilen programların onların denetiminden
geçmek gibi bir şartı var. Bu da telefon cihazları elinizde olsa da,
ipin ucunun onların elinde olması demek. Hadi Android'lere fazla
uğraşmadan dışardan program yüklenebiliyor ama iOS cihazlarında
*Jailbreak* yapmadan o da mümkün değil.

Açık sistemler, açık Internet'in oluşmasını sağlayan en önemli etkendi.
Para verip aldığınız bir cihazın üstünde gelen işletim sisteminin, onu
kolayca değiştirmeye, özelleştirmeye izin vermesi gerekir. Cihazların
giderek daha sevimli olması, bu sevimliliği sağlayan şirketlerin elinde
oyuncak olmasına yol açmasa herkes için iyi olurdu. Ancak şunu da
biliyoruz: İnsanların pek çoğu için sevimlilik özgürlükten daha önemli.
O sebeple benim gibiler bir yolunu bulacak olsa da, insanların
ekseriyeti için pek umutlu değilim.
