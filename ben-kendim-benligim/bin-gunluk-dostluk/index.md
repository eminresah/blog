---
title: Bin Günlük Dostluk
date: 2014-11-23 02:18:14 +0200
dp: 12666
---

Bir mucizenin içinde geçen bin gün. Çok tuhaf bir korku ve sevgi.

--------------

Öğrendiğim ilk şey, bunun başka ilişkilere benzemediğiydi. İnsan, çocuk
[STRIKEOUT:sahibi] emini olmadan evvel, bunun nasıl bir duygu olduğunu
ve nasıl değişeceğini bilmiyor. Çocuksuz yaşayanların dışardan
gördükleri *hapsedilmişlik* hali, içerde yok. Tab'an çocukları seven
biri değilim, buna rağmen bir saniye bile *olmasaydı hayatım daha iyi
olur muydu?* diye düşünmüyor insan.

Hep varmış gibi bir his. Geçmişteki bazı manasız sıkıntılar aklıma
geldiğinde, o zamanlar bunların verdiğim önemin, evlat sahibi olmak gibi
gerçekten önemli sorumluluklardan habersizliğimden kaynaklandığını
düşünüyorum. Kafayı *olmak ve olmamakla* bozmuş ve hayatı sıkıntılarıyla
tarif edenlere ilaç niyetine *bir çocuk* yazmak lazım.

Bir yandan da, daha önceden yüklenmediğim tarzda bir sorumluluk.
Teşekkül eden bir zihin var ve onun hayatı nasıl anlayacağına dair en
önemli tesir makamı biziz. Elbet tesirimiz sınırsız değil, ancak bir
insanı bedenen öldürmek gibi zihnen öldürmek de mümkün ve annebaba bu
konuda herkesten fazla (ama *mutenahi*) sorumluluk sahibi.

Sınırlı çünkü insan *kişiliğim* dediği kısmının ne kadarının genetikle
ilgili olduğuna da görmeden inanamıyor. *Tabula Rasa* lafını uyduran
herhalde hiç çocuk görmemişti.

Başka Neler öğrendim?

İnsanların en büyük imtihanının aile ve çocukla olduğu doğru. İnsanlar
pek çok saçmalığa ve haksızlığa, çocukları hürmetine katlanıyor ve onlar
yüzünden normalde yapmayacakları pek çok kötülüğü ve arsızlığı da
yapabiliyor. Dışardan bakınca, *dünya neden bu kadar kötü* ve *insanlar
neden bu kadar aptal* sorularının cevabında, *çocukların* da yeri var.

Çocuğun ebeveyne *neler ettiğini* anlamadan, dünyayı anlamak mümkün
değil. Bunu da öğrendim bu bin günde.

Çocuklarla ilgili pratik bilgilerim de gelişti. Alt değiştirmek, yemek
yedirmek, oynamak, gezmek gibi normal şartlar altında asla muhatap
olmayacağım işleri, bazılarını zevk alarak ama çoğunu da (itiraf edeyim)
*vazife* niyetine yaptım.

Bilhassa iki yaşından sonra, çocukların egosunu da, karnı gibi doyurmak
gerektiğini öğrendim. İlgi açlığı çeken çocuk bir şekilde bunu
doyuruyor. *İlginin kötüsü olmaz* diye bakıyor herhalde. O sebeple
anneyi/babayı bağırtarak da olsa, ilgi toplamasını sağlayan, bunu hızlı
öğreniyorlar.

Şu sıra sabahtan akşama, fırsat bulduğum her an oğluma ne kadar akıllı
olduğunu, ne kadar uslu olduğunu, ne kadar iyi olduğunu, ne kadar
sevdiğimi söylüyorum. Öyle böyle değil, tekrar tekrar. Ve bariz biçimde,
*2 yaş krizinin* sakinleşmeye başladığını farkediyorum. Yaramazlık
yaptığında da mümkün mertebe ilgilenmemeye veyahut ilgisini başka tarafa
yönlendirmeye çalışıyorum. Yaptığını engellemeye çalışmak, ona istediği
cinsten bir ilgi sunmak demek, *abur cubur ilgi*. *O kadar kızdığım
halde neden hala yapıyor* sorusunun cevabıyla, *bu kadar kilo aldırdığı
halde neden çikolata yiyorum* sorusunun cevabı benzer.

Bir de çocuklar sebep sonuç ilişkilerini anlamıyor, yani *soğuk su
içersen hasta olursun* cümlesini *soğuk su iç, hasta ol* diye anlıyorlar
ve hem soğuk su içip, hem hasta oluyorlar. *Soğuk su içme* deyince de
*abur cubur ilgi* doğuyor. Bir Türk ailesinin önemli takıntılarından
soğuk su ve süt konusunu sorun etmemeye çalışarak, gece soğuk süt
götürünce ısıttıran ve dondurmayı *fazla soğuk* bulduğu için yemeyen
tuhaf bir oğlumuz oldu. Diğer konularda da bu kadar sabırlı olabilsem ne
kadar iyi olur.

Çocuk eminliği insanı iletişim konusunda acayip terbiye eden, her an
şuurla konuşmayı ve davranmayı şart koşan bir sorumluluk. İlk
günlerinden itibaren ne yaptığınızı kaydedip, taklit ediyor. *Beni
taklit etme, kendin ol* da demek için de biraz fazla minik. Tek yol
insanın kendini düzeltmesi. O da ne kadar zor Allah'ım.

Hasılı, bir çocuğun insanı *aydınlanmaya* bir çok *hoca*, *guru* ve
*şeyhten* daha çok yaklaştırdığını düşünüyorum. Bir otoritesi olmadığı
halde, insandan her an şuur (mindfulness) bekleyen bir imtihan.
İnsanların çocukları bırakıp, *büyükleri* takip etmesi büyük
talihsizlik.

--------------

Bin gün çok hızlı geçti.
