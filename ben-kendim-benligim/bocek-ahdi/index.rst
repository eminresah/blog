==========
Böcek Ahdi
==========

:date: 2014-11-23 02:18:14 +0200

.. :Author: Emin Reşah
.. :Date:   <12060 - Sat 05:34>

Dün imsak vaktinden biraz sonra bir böcek gördüm. Oğlanın odasına
girmesin diye öldürecektim, gidip --her işi aletiyle yapmaya dikkat eden
bir *Homo Faber* olduğum için-- sinekliği aldım geldim. Böceğe
dokununca, meğer uçuyormuş, uçtu gitti, kayboldu. Yarım saat aradım
taradım bulamadım.

Bugün yine aynı mekanda göbeküstü bir şeyler okurken, kulağımın dibinden
yanıma düştü. Üstüne defterle vurdum ama kar etmedi. Çok hızlı vurunca
ses çıkacak ve uyuyanlar uyanacak diye defteri böceğin üstüne kapatıp,
sinekliğe koştum. Dün bıraktığım yerinde yoktu. Her zamanki yerinde de
yoktu. Böceği ele geçirdim, bu sefer sineklik kayıp.

Kalbim *ya, tamam tamam, anladım, böceği öldürmeye izin yok, şu
sinekliği hemen bulursam sadece dışarı atacağım* dedi.

Böceklik on saniye sonra elimdeydi. Meğer kapının arkasında asılıymış.

O an önceki sözü boşverip, *nasılsa kimse bilmiyor, deminki de zaten
benim deliliğimdi* deyip böceği itlaf etmek geçti içimden. Elimde
sineklik, defterin altındaki böceğe baktım. Tüm güç sahiplerinin,
ellerine imkan geçince zayıflara böyle baktığını düşündüm.

Sonra aldım böceği dışarı attım. (Takdir edersiniz ki, öldürseydim zaten
bunu anlatmazdım.)

Müslümanların ekseriyeti, bir söz verdiklerinde, bunun karşısındaki
insandan öte Allah'la yapılmış bir ahitleşme olduğunu unutuyor gibi
bazen. Her ahitleşmede, üçüncü taraf olarak Allah'ın olduğunu, tek
taraflı olarak sözleşmeyi bozmanın Allah'la sözleşmeyi de bozmak
olduğunu unutmuşa benziyor. İnsan kendi zararına veya aleyhine görünen
sözleşmelere de razı olabilir, kendini kısıtlayabilir, sinekliği eline
almak için *tamam, böceği öldürmeyeceğim* demiş olabilir.

Sinekliği bulduğunda böcek onu durduramaz. O zaman verdiği sözü unutması
mı gerekir?

Üçüncü bir tarafın olmadığı sözleşmelerin yaşamasının nasıl mümkün
olacağını düşünüyorum ve bulamıyorum. Bir taraf güçlenince, istediğini
elde edince ve diğerine ihtiyacı kalmadığında, üçüncü bir taraf yoksa,
sözleşme nasıl yaşar?

Günümüzde üçüncü taraf olarak devlet var, ancak bu da envai çeşit
cambazlığa, hukukun silah olarak kullanılmasına engel değil. Eğer biri
yargının ciddiye almayacağı kadar ufak meselelerde yanlış yaparsa,
üçüncü taraf kimdir?

Bir de tabi, siyasetçiler gibi, devletle sözleşme yapmış ve sonra ipleri
ellerine aldıktan sonra devletten daha güçlü hale gelmiş birileri için
üçüncü taraf kim olabilir?
