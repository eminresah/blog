---
title: Sıcak Ramazan Yazısı
date: 2015-11-23 10:51:59 +0200
author: Emin Reşah
date:   12771
---

Çağrılarının peşinden gezdiğimi düşünüyorum. Beni anladığını umuyorum.
Kendimi sana anlatabildiğimi. Aramızda ayrılık gayrılık yok. Cümlelerimi
ha sen yazmışsın, ha ben. Bunların hepsinin ve diğerlerinin şanını sen
alacaksın. Benim hükmüm yok. Hatta diyebilirim ki, senin yanında yok
gibi bir şeyim. Elim ayağım tutmaz ve tutsa da ancak senin istediğini
yapabilirim.

Yürüyen insanların hepsini durdurup nereye gittiklerini sormak
istiyorum. Bu gidiş nereye? Aceleniz nedir? Herkes sanki biliyor nereye
gittiğini. Bir ben bilmiyorum. Olduğum yerde yürüme numarası yapmam
bundan. İnsanlar beni de bir yere gidiyormuş sansın. Bazıları buna o
kadar inanıyor ki, hatırımı bile soruyor. *Nasılsın?* diyorlar. Ben de
*iyiyim* diyorum, *nasıl gidiyor* diyorlar, *iyi gidiyor* diyorum. İyi
giden nedir? Hayat mı? Aslında otobüsün camından seyrediyormuşum gibi
gidiyor, zaman geçiyor, arada gördüğüm iki üç ilginç olay dışında sıkıcı
bir boşluk. Nasıl gitmesini bekliyorsunuz?

Bunu anlatmak zor. Gavurun *angst* dediği cinsten. Bu kelimeyi
kullanmayı sevmiyorum, gavuru yani. Bunu tırnak içinde yazmam gerek,
çünkü "gavur" ve gavur birbirinden farklıymış. Kağıt üzerindekilere
fazla ciddiyet atfedenlerin yaptığı bir tırnak ayrımı.

İşte, gavur demeyi sevmem çünkü insanlar bunun kötü bir şey olduğunu
düşünür. Halbuki gavur gavurdur. Bizden bir farkı yoktur. Biz de onun
gibi yaşıyoruz. Hatta gavur olmak isteyenimiz ve beceremediğinden Türk
gibi yapanımız çoktur. Gavur olsak da kurtulsak diye düşünen de çoktur.
Mübarek Ramazan ve açken insanın aklına ancak dininin kıymetini bilen
gavur olmak gelebiliyor.

*Angst* bende sinir yapıyor. *Angry bird* oluyorum. Ruhumu bir *anger*
kaplıyor. Varoluşun ağırlığı üzerime bindiğinde, oruçken bu ağırlığı
daha çok hissediyorum, evet, o ağırlık üzerime bindiğinde, *in* diyorum,
*çekil*, *benim seni taşımak niyetim yok*, *varlık* beni
ilgilendirmiyor, burada sakin sakin orucumu tutuyorum ve bedenimin, bu
*angst* veya her ne zıkkımsa onu üreten bedenimin ne kadar kırılgan
olduğunu ve varoluş kaygısının açlıktan ve susuzluktan ne kadar daha
sonra geldiğini gözlüyorum. Serin yerde oruç tutmak kolay. İnşaat
işçileri şu nemli sıcakta nasıl oruç tutuyor acaba. Yüzüme klima
vurdurup, çok susayınca suyun altına koşarak tutulan orucun yanında,
onlarınki nasıl bir şey.

Böyle sorunca, yazıyı *şu sıcakta* yazıyormuşum gibi durdu ama iftardan
sonra, gece yarısını 18 geçe, rüzgarlı bir balkonda fırt fırt su içerken
yazıyorum. Tüm yazarlar böyledir. Rüzgar bir taraflarına estiği halde,
güneşin altından haber veriyormuş gibi yazarlar, umurlarında olmayan
olayları sizin dert edip çekmeniz için sündüre sündüre uzatırlar.
Kendileriyle ilgili bir sorunları yoktur ama konu darlığında en kolay
çözüm insanın varoluş kaygılarını yazmaktır. Bitmeyen bir hazine. Adamın
tek varoluş kaygısı alacağı telif ücreti ve *takılacağı* kadınlar ama
sanki tanrıyla konuşmaya çalışıyormuş gibi öter durur. Sonra vay
efendim, hakikati bulamadım. *Emin misin bulamadığına, gayet bulmuş gibi
duruyorsun halbuki.*

Kısacası bu Ramazan bende önceki Ramazanlarda olduğu gibi derin bir sorgulama
meydana getirdi ancak sorguladığım şey, her aç kalan insanda olduğu gibi, ne
Tanrı, ne ölüm, ne başka şey. Açlığı ve susuzluğu, şu fani bedenin bu kadarcık
bir *şaşırtmayla* bile ne kadar farklı bir insana dönüştüğü ve *kendim* dediğim
kişinin aslında o kadar da tanıdığım bir insan olmadığı. Her Ramazan bunu idrak
ederim zaten. Sanki çok önemli işler yapıyormuş gibi çalışmalarım bir sebeple
sekteye uğradığında kızarım, Ramazan olduğunda kızacak kimse bulamıyorum. *Oruç
tutmamak* ancak Ramazan hakkında yazmak, ki bu Ramazan edebiyatı yapanların en
azından bir kısmının böyle olduğunu düşünüyorum, bana uymaz. Kendime bahane
uyduracak kadar geniş değilim.  *Bu iş bu kadar zor olmasa* dediğim de
oluyor. Şeytanlarımın ipi bol mudur nedir, *boşu boşuna mı aç kalıyorumdur
acaba* diye düşündüğüm.  Ramazan geldi diye bir sokakta dans etmediği kalan
adamlardan olamadım.

Zorluk da açlıktan değil. Belki susuzluktan, ancak çoğunlukla günümü
başka bir *programa* göre geçirmek zorunda oluşumdan. Aç kalmak ve
susuzluk, bunun yanında o kadar büyük mesele değil, üç gün devamlı aç
kaldığım da oldu ve Ramazan orucu kadar sigaya çekildiğimi hissetmedim.
Burada namazla ve günlük hayatla, normalde mücadele ettiğin şeylerin
yanında bir de açlıkla mücadele etmek.

Bir kenara çekilip, sadece açlık ve susuzlukla Ramazanı geçirmek,
herhalde o kadar zor bir hadise olmazdı. Bir yanda çalışmaya, düşünmeye,
her ne yapıyorsan onu yapmaya devam edip, bir yandan da açlığın
getirdiği bitkinlik ve akşamları belli bir saatte yeme zorluğu ve gece
kalkıp ertesi güne hazırlanma ve namazı bekleme sıkıntısı. Bazen namaz
olmasa, orucun o kadar da zor olmayacağını düşünüyorum. Neticede bu
ikisini birleştirmeye çalışmak, her ikisini beraber yürütmek beni
tökezletiyor.

Kalkıyorum ama. Hayat böyle. Ramazan bizi yere serecek ve sonra kalkacağız.
