---
title: Benimle Bunu Neden Paylaşıyorsun?
modDate: 2015-04-23 15:42:03 +0300
author: Emin Reşah
date: Tue Apr 21 16:07:24 EEST 2015 
dp: 13063 
---


Sana beni unutturmuyorsa ne kadar güzel olabilir ki bu? Ben daha
güzelim o zaman, neden beni paylaşmıyorsun? Ben bu paylaştığın şeyden
daha önemliysem, neden kafamın içine bu
yemek-ayakkabı-bira-ayakkabı-kıyafet-gökyüzü-bina-fotoğrafları veya
çok da okumadığın gazete-kitap-alıntıları-boş-haberler gibi şeyleri
sokmaya çalışıyorsun?

İkimizi bir araya getirince daha mı güzel olacağız? Ben yarımım ve
senin bu yediğin yemek, içtiğin zıkkım, gördüğün ağaç veya her neyse,
bina mı, duvar mı, onun üstündeki yazı mı, yoksa başka bir şey mi,
nesini paylaştığını anlamadığım bu saçmalık, onunla ben
*nikahlanırsak,* birbirimizi sever miyiz? Paylaşmakta keramet olduğunu
mu düşünüyorsun? Belki hepimizi daha çok seveceğini?

Teknoloji hepimizi *paylaşan hayvanlara* çeviriyor. Neyi
paylaştığımızın bir önemi yok, yeterince çok paylaşılırsa
farkediyorlar, *aha, şurada bir fotoğraf var, insanlar buna tıklıyor,
hemen altına bir reklam yapıştıralım* diyorlar. Bunu demeleri bile
şart değil, sadece *popüler olanların sağına soluna reklam yapıştır*
diyorlar bu *efendimiz* makinelere ve onlar da yapıyor. Kim makine,
kim efendi, kim köle, kim insan belli değil.

Teknoloji bize çok hızlı ve parlak arabalar verdi ve bugün lüks artık
Bentley'e binmek değil, işine yürüyerek gidebilmek. Onun gibi, *lüks*
artık acayip güzel ekranlardaki adını ve tadını bilmediğimiz yemeklere
bakmak değil, önündeki yemeğin tadını farkederek yiyebilmek.

Soran yok ama neden bu *saçma* yazıyı paylaştığımı sorana da sormak
isterim, beni kimden yana sanıyorsunuz?


