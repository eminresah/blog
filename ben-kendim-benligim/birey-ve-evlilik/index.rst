================
Evlilik ve Birey
================

:date: 2014-11-29 02:01:35 +0200

.. :Date:   <11968 - Fri 01:56>

Bana garip gelen bir çeşit insan var, bir yandan evliliklerin
bozulmasından şikayet edip, bir yandan mümkün olduğunca kendi ayakları
üstünde duran insanları öven.

Halbuki evlilik denen *kurum*, insanın çeşitli yönlerden kendine
yetemediği kabulü üzerine kurulu. İnsanların sosyalleşme, günlük hayatın
idamesi, cinsellik gibi ihtiyaçlarını yalnız başlarına göremedikleri
zamanlardan kalan bir kurum. Günlük hayatını başkasına ihtiyaç duymadan
düzenleyebilen, evi, çamaşırları ve kendisi temiz kalabilen,
sosyalleşmek ve cinsellik için de kısa vadeli bir çok *çözümün* olduğu
bir çağda, evliliklerin hala eskisi gibi devam etmesini beklemenin
neresi mantıklı, ben bunu çözemiyorum.

İnsan tutarlı olsun ve desin ki:

    Evliliklerin çağı sona ermiştir, biz kadına erkeğin görevlerini
    yaptırıyoruz, o artık çalışıyor, medeniyetimiz ilerledi ve fiziksel
    işe ihtiyaç azaldı, kalan işleri de kadınlar da erkekler kadar iyi
    yapabiliyor. Aynı şekilde erkekler de kadınların işlerini öğrendi,
    bir çoğu için artık makineler var ve o da olmazsa bir kadından ev
    işi namına beklenen her şeyi ücreti mukabili yaptırabilmesi mümkün.

Biz de artık evlenmenin sadece bir sosyal alışkanlık, bir *statü şeysi*
olduğunu söyleyelim. Sadece bir *geçiş dönemi* kurumu, ayakları üzerinde
duramayan kadınların ve erkeklerin muhtaç olduğu cinsten bir kavram.

İnsanlığın girdiği yolun, cinsiyetler arası farkları mümkün olduğunca
yok eden bir yol olduğunu ve bunun sonunun da, insanlığın toplumlaşma ve
yeni bireyler yetiştirme konusunda bugüne kadar bulduğu en sağlam kurumu
olan evliliğin sonunu getireceğini düşünüyorum. Ailenin alternatifi
bugün *taşıyıcı anne*, *sperm bankası*, *tek ebeveynli aile* gibi işaret
fişeklerinin haber verdiği *tam fabrikasyon* bir insanlık. Her anlamıyla
insan çiftliklerinde *üretilen* çocuklar.

Bu çok yeni bir fikir değil tabi, Huxley'in *Cesur Yeni Dünya*'sının
söylediği de bu. Bana garip gelen de, zaten gidişin böyle olmasından
çok, insanların kimisinin bir yandan ateşe odun taşıyıp, bir yandan da
hararetten şikayet etmesi.
