========================
Kendime Küçük Tavsiyeler
========================

:date: 2014-11-23 03:41:51 +0200

.. :Author: Emin Reşah
.. :Date:   12773

Bugün Quora'da, *şimdi başlasam 5 yıl içinde faydasını göreceğim neler
yapabilirim?* diye sorunun cevaplarına göz gezdirdim. Buna benzer
soruları severim. İnsan hangi durumda bulunursa bulunsun, hayatında ufak
değişiklikler yapacak mecali vardır.

Üç sene önce oğlum doğduktan sonra, *Affaniye* isminde bir kitap yazmaya
başlamıştım. Sanırım 100 sayfa kadar oldu. İçinde basit tavsiyeler var.
Bir babanın oğluna vereceği nasihat cinsinden. Biraz büyüyünce
yazdıklarımın ne kadar *ilgili* olduğundan emin olamadığım için
beklemeye karar verdim. Bunak doktor reçetesi gibi olmasın, biraz
dinleyelim. Belki devam ederim, belki etmem.

Yine de Quora'da yazılanları okuyunca, kendime ve çocuklarıma tavsiye
cinsinden bir iki cümle de ben karalamak istedim.

--------------

\*İnsan ilişkilerinde ve arkadaşlıklarda, pratik şartların hemen her
zaman belirleyici olduğunu unutma.\* İnsanlar okul veya iş arkadaşlarına
ebediyen bağlı kalacakmış, onlarla hep yaşayacakmış gibi hisseder ama en
yakın bir ikisi hariç, aynı yöne doğru geliştiğin kimseyi bulamazsın.
Bulsan da, onların diyelim seninle aynı şehirde yaşaması, *aynı kafaya*
sahip olmasından daha önemli hale gelir.

\*Sosyal medya veya diğer tür zaman öldürücülere karşı dikkatli ol.\*
İnsanın zamandan başka bir *mülkü* yok. Zamanı ne kadar iyi
kullanabiliyorsan, hayatın o kadar kıymetli.

\*Uykuya ayrılmış zaman kayıp değildir.\* Öğrenen insan için uyku bir
şart, öğrendiklerinin ve sağlığının vergisi gibi görebilirsin. Aralarda
uykusuz kalacağın zamanlar olsa dahi, hayatının genelini uykudan feragat
üzerine kurmamalısın.

\*Hiçbir faniyi memnun etmek için kendine zarar verme.\* Arkadaşların
sigara içiyor diye içme, onları etkilemeye çalışmak için kendi zararına
olacak işler yapma. İnsanlar, ailen de dahil, gelip geçicidir. Bazıları
mecbur kaldıkları akıbet görününceye kadar yanında kalır ancak
ellerinden gelen en fazla budur.

\*Hareket et.\* İnsan bedeni hareket etmek için yaratılmış. Kendine
kolay gelen ve hayatının sonuna kadar yapabileceğin bir spor bul ve
devam et. Bunda *başarılı* olman gerekmez, sadece devam edecek kadar
sevmen gerekir. Ben takım sporlarında benzersiz bir beceriksiz olduğum
için yürümeyi/koşmayı tercih ettim.

\*Bilgisayar programlamayı öğren.\* Sana daha çok yardımcı olmaları için
bilgisayarları anlaman gerekir. Programlama bunu sağlar. Ayrıca
meseleleri *algoritmik* düşünebilme hassası, bilgisayarla ilgili olmayan
pek çok alanda da yardımcı olur. Meslek olarak neyi seçersen seç, bu
makinelerle aran iyi olmak zorunda. Profesyonel olarak olmasa bile, bir
programı *okuyacak* kadar programlama bilmende fayda var.

\*İnsanların düşüncelerinin eksik olduğunu ve hemen herkesin yarım
düşündüğünü unutma.\* Buna sen de dahilsin. Kendi düşüncelerini kağıt
üzerine aktarmak, hesap gerekiyorsa hesap yapmak, düşünmek gerekiyorsa
düşünmek, zor ve uğraştırıcı faaliyetlerdir ancak insanın *şip şak*
doğruyu bulan bir zihni yok. *Yavaş düşünmeye* ne kadar alışırsan ve
bunların getirdiği üşengeçliği ne ölçüde yenersen o kadar iyi.

\*Namazlarını kıl.\* On senedir yaşadığım pek çok *krizden* ayağa
kalkmayı bu sayede başardım. Namaz olmasaydı, muhtemelen sağa sola
ekşimiş laflar satan ve kendini pazarlamaktan başka derdi olmayan birine
dönüşürdüm. İman krizlerini bile aşıracak bir şey varsa namazdır.

\*Dualarını secdede yap ve secdelerini dua ile geçir\* Tecrübe ettikçe
sebebini anlarsın.

\*Eğer biri çok kolay para kazanmayı veya başarıyı vaadediyorsa,
inanma.\* Kendini ve seni aldatma ihtimali, *para madeni* bulmuş olma
ihtimaline nazaran çok daha fazladır. Başarı nisbîdir, kolay olan
başarıya herkes ulaşabilir ve bu başarı olmaktan çıkar.

\*Kendi sınırlarını bil ve bunları zorla, ancak geri adım atmayı da
unutma.\* İnsanın kendine ve etrafının düşüncelerine hapsolması kadar
sıkıcı bir şey yok, bununla beraber, etrafıyla kavga etmek de bir çok
durumda zaman kaybı. Pek çok savaşın kazanmaya değmeyeceğini unutma.
Kazanmaya değeceklere enerjini ayırmak istiyorsan, seçici olman gerekir.

\*Bir işi iyi yap ve diğer işlerin nasıl yapıldığını öğren.\* Her işi
iyi yapamazsın ama *ustasını* bulamazsan, tıkanmış boruları açacak kadar
cesaretin olsun. Hem ustasını değerlendirmek için de, onun işini nasıl
yaptığını az çok bilmen gerekecek.

\*Mesleğinin hakkını ver.\* İşini dürüstçe ve iyi yaptığına kendini ikna
et. Ortalamanın *kötü* olması, senin de işini kötü yapman için bahane
değil. Eğer işini iyi yapmaktan zevk almıyorsan, iyi yapmaktan zevk
alacağın bir iş bul.

\*Uyumadan evvel şükretmek için üç sebep bul.\* O gün yaptığın, başına
gelen, düşündüğün, gördüğün şeyleri aklından geçirip not et. Bunu
yazması bir dakika bile almıyor.

Bunlar şimdilik aklıma gelenler. Zaman içinde liste biraz daha
uzayabilir. Ancak bunlar da dahil, her konuda en önemlisi
**önceliklerini bilmek.** İnsan fani, her şeyi yapamıyor, öğrenemiyor,
yaşayamıyor. Tercih yapman ve bu tercihlerinin bazısı kalbini acıtacak
da olsa kavi olman gerek. Hayatın asıl zorluğu, anlatılan zorluklar
değil, bu kararları verebilmek.
