---
title: Fıçı
date: 2014-11-23 02:18:14 +0200
author: Emin Reşah
date: 12119 - Tue 20:01
---

İnsanları çözdüğünü söyleyenler vardır. İki dakika konuşur ve çözmüş
olur. Ben onlardan olamadım, kendim de dahil çözebildiğim kimse yok.

Haklarında *şöyledir*, *böyledir* diye fikir ürettiklerimin de, aslında
*o kadar da öyle* olmadığını zaman içinde anladım. *Bilgili* dediğim
insanın yanlışını, *bilgisiz* dediğimin bilgeliğini çok gördüm.
Öğrendiğim tek şey insanların dışarıdan göründüğü gibi olmadığı oldu.

Kendilerini olabildiğince basit tanıtsalar bile bir süre sonra
değişirler. İnsan içinden nehirler akan, dışına ara sıra açılan bir
musluğu olan bir fıçıya benziyor. Şu zaman içindeki su acıymış, bu zaman
tatlıymış; onlar geçmişte kalmış, şimdi ne akıyor içinden kim bilir?
