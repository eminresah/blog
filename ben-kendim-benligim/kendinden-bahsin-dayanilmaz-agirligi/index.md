---
title: Kendinden Bahsin Dayanılmaz Ağırlığı
date: 2014-11-29 02:01:35 +0200
author: Emin Reşah
dp:   12741
---

İnsanın kendinden bahsetmesi konusunda kendimden bahsedecek olursam çok
net bir fikrim yok. Bir yazı okuduğumda, yazı gökten faksla gönderilmiş
gibi yapmaya çalışan yazarlara sevgi duyamıyorum ama kendinden başka
derdi olmayan da sıkıyor.

Denge lazım demek lazım. Bu konuda (meşhur Pareto prensibinin) %80-20
kuralını söyler kimisi. 4 yazıda başkasından bahsediyorsan, bir yazıda
da kendini yazabilirsin gibi.

Kendini işin içine katmamayı, okura saygısından hedefleyen yazarlar
eminim vardır. *Bana ne senin ne olduğundan* gibi. Ancak bende, okura
tam manasıyla duyulan saygının, yazanın kendi sınırlarını da
işaretlemesiyle mümkün olduğu düşüncesi hakim. Yazının (ve fikirlerin)
*kul yapısı* olduğunu hissettiren bir üslup daha çok hoşuma gidiyor. Bu
zamanda *akademik* deyince, mümkün olan en *şahsiyetsiz* yazı cinsi
anlaşılıyor ancak bu şahsiyetsizlik bir yandan da samimiyetsizliği
getiriyor.

Yazı, öğrenme ve çalışma faaliyetinin insani bir tarafı olduğunu unutup,
bunları halının altına süpürünce daha başarılı sayılıyoruz. Kendimden
bahsetmeden ahkam kesersem, benim ne kadar ciddi ve akademik olduğumu
düşünebilirsiniz ancak bu tarz bir *saygı*, benim de bu yazıyı okuyanlar
kadar *şaşkın* ve *yol gösterilmeye muhtaç* olduğum gerçeğini örter.
İnsanların ekseriyeti, yazıyı tek taraflı, *ulu yazardan sefil okura*
bir akış olarak anlar. Yazarın kendi sefaletinden de bahsetmesi bunun
için önemli.

*Elektronik narsizm* çağındayız ve kendinden bahsin her şekilde
kolaylaştığı bir zaman. Her an kendimizle meşgul olup, insanların da
bizi izlemeyi çok sevdiği gibi bir yalanı beynimizin kıvrımlarında
besleyebiliriz. Kendini farklı sanan tekdüzeler çağı.

Belki meselenin özü, kendinden bahsetmek veya bahsetmemekten çok,
*yeterince ilginç* olmak veya olmamak. Bunun nihai bir ölçüsü yok,
insanın kendini ilginçleştirme imkanı da fazla değil. *Kendinden
bahsedecek kadar budala* olmak da gerekiyor ilginçliğin yanında, çünkü
bu budalalık sayesinde insanlara biraz daha nefes aldırabiliyoruz.

Birazcık da cesaret tabii. İnsanın kendinden uzak bir yazıdan dolayı
zarar görmesi zor. Başkalarının ne düşündüğüne kafayı takan biri için
kuru yazılar daha iyi. Bazen aklıma bu yazıları birilerinin okuduğu ve
onların düşüncelerini kontrol etme imkanım olmadığı geliyor. Yazar
kilitlenmesi sanırım böyle böyle oluyor. İnsanların seni okuyacağını ve
yeterince *iyi bir iş* ortaya koyamadığını düşüneceklerini sanıyorsun.
Bununla başa çıkacak ve *kötü bir yazar* olacak cesaret de gerekli.

Bir de şu: Hiçkimse sadece kendinden veya sadece başkasından bahsetmez.
Bütün *beyan faaliyeti*, insanın kendiyle (kimisi hayalinde, kimisi
gerçek) çevresi arasındaki *gerilimden* beslenir. Bu gerilimi
yetiştirmek, faydalı hale getirmek, herkesin aynı gerilimle başbaşa
olduğunun idrakiyle konuşabilmek *faydalı yazı* üretir.
