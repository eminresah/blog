---
title: Sınır Nerede?
date: 2014-11-29 02:01:35 +0200
author: Emin Reşah
date:   12612
---

Neden sadece kendi hayallerimi görüyorum? Başkalarının hayallerine dair
bir fikrim yok, onları görmedim, en fazla *biliyorum*. Ama bu bilgi de
*yetersiz* bilgi. Kendi hayallerim kadar net değil.

*Bir ben var mı?* sorusunun üzerinden gidelim bugün. Diyorlar ki, *kendi
sınırlarını nasıl tayin edeceksin?*

İnsan kendi sınırlarını tayin edemiyor, çünkü sınır tayin etmeye
çalıştığı şey de kendine dahil. Bir terazinin ağırlığını kendisiyle
ölçmeye benziyor bu. Terazinin kendi ağırlığını ölçemiyor olması, bir
ağırlığı olmadığı anlamına gelmez. İnsanın kendi sınırlarını bilemiyor
olması da, bir sınırı olmadığı anlamına gelmez.

*Benlik* işte bu sınırlara verdiğimiz isim. İnsanın bu sınırları,
zihninin, hayalinin, bedeninin, dünyasının sınırlarından çizmeye
çalışması normal ancak zihni de, hayali de, bedeni de, dünyası da bu
sınırların *içinde* olduğundan, ufuk gibi, daldıkça ilerliyor *benliğin
sınırları.*

Bunun altından kalkmak için insanın başka bir *referans* tayin etmesi
gerek, ancak kendini bırakıp, başka bir referans bulamıyor. Astral
seyahate çıkıp, bedenlerini terkettiğini iddia edenler bile bunu
*kendilerini yanına alıp* yapıyor. Kendimize başka bir referans bulmamız
da mümkün değil, çünkü o referans da sınırların içinde kalmak zorunda.
Sınırların içinde kalan referans ise, ister istemez, *benlik* ile aynı
ufka sahip oluyor. *Benliğimi Allah'a göre belirleyeceğim* demek,
insanın Allah'ı *anlayışını* referans yapması demek ve bunun da, uzun
uzun düşündükten sonra bu anlayışın da *benliğin* bir parçası olduğunu
kabul etmek zorunda.

İşte bu sebeple solipsizm çok çekici bir pozisyon olarak görünüyor bana.
İnsanın sadece kendinden ibaret bir bilinç olması. Hepsi *benlik* ve
aynı zamanda *hiçbiri.* Bununla beraber, bunun aslında sorudan kaçmak
olduğunu da biliyorum. *Eğer yeryüzünde sadece sen varsan, neden bu
yazıyı yazmaya çalışıyorsun, sussana!* diyeceklere bir cevabım yok.

Çünkü solipsist olsam da, *oyunu hakkıyla oynamaya* inanmış olabilirim.
Varlık ve oluş *benim* sahnemse, bu sahnede güzel bir oyun çıkarmaya
çalışabilirim. Seyircinin de, diğer oyuncununu da, aslında oraya *benim*
tarafımdan yerleştirilmiş kuklalar olduğunu *bir an için* unutabilirim.
Belki oyunun hakkını vermek için yazıyorumdur.

Ancak bunun da devamı yok. İnsan dünyasına *gerçek* muamelesi yaptığı
sürece, onun *yalan* olduğuna şahit oluyor ve ona *yalan* muamelesi
yaptığında, dünyası ona gerçek olduğunu hatırlatıyor. Kendimi bir oyunda
hissettiğim oldu, bununla beraber bu oyunun sadece benimle alakalı
olduğunu düşünmek, imkansız.

Yürürken karşıdan gelen insanların yüzüne bakmayı severim. O an ne
düşündüklerini, ne konuştuklarını anlamaya çalışırım. Hayatları nedir,
nereye giderler, o an akıllarında ne vardır merak ederim. Eğer *oyuncu*
ben olsaydım, bu kadar insan yaratıp da kendime bu kadar zorluk
çıkarmazdım. Bu soruları soracağım, her daim soracağım üç beş kişi
yeterdi. Düşünmeyi bilen üç beş kişi.

Yeryüzünde lüzumsuz insanın çok olduğuna kanaat ettikten ve merak
ettiklerimin *muhtemelen* bu lüzumsuz insan kadrosuna dahil olduğuna
inanmaya başladıktan sonra, bir asayla yollarını kesip, *ne
düşünüyorsun* deme hayallerimi terkettim. Hala merak ediyorum ama sonra
cevabını şöyle veriyorum: Şu adama ne düşündüğünü sorsan, bir cevap
veremez, karşıdaki kızları kesiyor; o kızlara ne düşündüklerini sorsan,
onlar da cevap veremez, alık alık vitrin seyrediyorlar, seyredilen
vitrinin yanında sigara içen tezgahtara ne düşündüğünü sorsan, en iyi
ihtimalle akşam sevgilisine nasıl çemkireceğini anlatır. Yani,
insanların ekseriyetinin *tek tek* ne düşündüklerinin hemen hiçbir
ilginçliği yok. *Peonlar.* Hah. Ama bir araya geldiklerindeki cümbüş, o
kurgular, sokakta karşılaşan tanıdıklar, birbirine çelme takmaya çalışıp
düşenler, insanların basit isteklerinden ortaya çıkan bu karımkarmaşık
dünya, işte bu çok fantastik.

O sebeple *benliğin sınırları* dediğimizde, cevap veremiyor olmamın
sebebi, o dünyanın içindeki bir parçanın, diğer tüm parçalara bağlı
olması. İnsan *ben, ben, ben* diye başlıyor hayata, ancak bu *ben
nedir?* diye devam ettiğinde, o kadar sarih bir cevap alamıyor. Kendimi
hep aynada veya film ve fotoğraflarda seyrediyorum. Belki aynaların,
fotoğrafların, bilgisayar ekranlarının arkasındaki *şeytan* bana kendimi
böyle gösteriyor ama başkaları beni böyle görmüyor; belki onlar benim
kendimde gördüğümden başka bir yüz görüyorlar. *Yüz* ve *ayna* yerine,
hemen bütün diğer özelliklerimi koyabilirsin: Bilgimi başkalarının
bilgisinde, lisan kullanımımı başkalarının lisanında, aklımı
başkalarının aklında görebildiğim ölçüde tanıyorum. O sebeple işte,
*sınır nerede?* dediğinde susmaktan başka aklıma gelen yok.
