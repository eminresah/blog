---
title: "Virgül 22 Şubat #2"
date: 2019-02-22 10:44:07
expiryDate: 2020-02-22 10:44:07
dp: 14466
featured_image: "/images/header-115.jpg"
images: ["/images/header-115.jpg"]
published: true
tags: []
---



Öğretmen nasıl öğretir? 

Aklımda kalan bilgilerimin çoğu kendi öğrendiklerim. Başkalarının öğrettiklerini
hatırlamıyorum. Öğretmenlerimi de bana öğrenmeyi öğrettikleri kadar
hatırlıyorum.

Tabii ki eskiden böyle değildi, gençken. Bir sınava girince, öğretmenin
öğrettiklerini öğrendiğimi göstermem gerekiyordu ve ben de böyle yapıyordum.
Ancak üzerinden geçen yıllar boyunca bende kalan, sınavlardan nefret ettiğim ve
öğretmenlerin öğrettiklerini sandıklarını şeyleri aslında öğrenmediğim oldu. Ben
sadece, onların bende bıraktığı hisleri hatırlıyorum ve bunlar genelde iyi
hisler değil.

Herkesin bir işi var, öğretmenler de bir şeyler öğretmek için çalışıyor.
*Hayatlarının anlamı* demesek de, işlerinin anlamı bu. Ben öğrenmiş gibi yapınca
not alıyorum, onlar öğretmiş gibi yapınca maaş alıyor, sonunda hepimiz
öğrendiğimizi sandığımız şeyleri bırakıp, az şey bilinmesi gereken sıkıcı işler
yapıyoruz. Bize bir şeyler öğretirken, öğrenmeyi de hasbelkader öğrenirsek,
sonrası daha rahat oluyor, bunu öğrenemez de, öğretmenlerin bize *her şeyi*
öğrettiğini düşünürsek, orada kalıyoruz, dünya bir yana gidiyor ve biz
gölgesinin gerçek olduğu hayaliyle bütün bir ömrü tamamlıyoruz.

