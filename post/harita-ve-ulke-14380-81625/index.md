---
title: "Harita ve Ülke"
date: 2018-11-28 15:37:14
expiryDate: 2019-11-28 15:37:14
dp: 14380
featured_image: "/images/header-08.jpg"
images: ["/images/header-08.jpg"]
published: true
tags: []
---



Zihnin çevresini anlayıp, dille ifadesi her zaman bir *modeldir* ve bu model,
(harita) insanların yanlış yapmalarına sebep olur.

Dilin sınırları var, bir insanın günlerini, gecelerini, hayallerini ve hayatını
lisanla tam ve eksiksiz tarif edemezsin ama etmek zorundasın: Bunun için yanlış
olabileceğini bilerek konuşmalısın. Söylediğin söz, diyelim, *aptal* bir insan
için belli durumlarda geçerli olabilir ama başka durumlarda, o insanın aptal
olmadığını göreceksin.

Bir süredir, inanmamanın inanmaktan daha kolay olduğunu farkediyorum: Modele
itiraz edebiliyorsun, *harita ülke değildir* deyip, insanların söylediği her
söze çelme takabilirsin. Birisi hakkında mı konuşuyorlar, *nasıl bir insan
hakkında böyle konuşabilirsiniz? Dil insanın varoluşunu taşıyacak bir araç
değildir* diyorum mesela veya Tanrı hakkında mı konuşuyorlar, *söylediklerinizi
aslında bilmiyorsunuz, zaten bilseniz de konuşamazsınız.* Bunun gibi pek çok
itiraz inançsızlığın daha kolay olduğunu anlatıyor bana, bilgi aktarmak için
sahip olduğumuz tek aracın aslında işe yaramaz olduğunu anlatmak.

Yine de haritalar *faydalı.* Tam doğru olmayabilir, 1km'yi 1cm'ye sığdırmak
zorunda, esen rüzgarı, yolda önüne çıkacak çukuru ve sair tehlikeleri, bir
insanın karanlık taraflarını göstermiyor, belki, bununla beraber haritadan başka
bir aracımız da yok. Bir insan hakkında *akıllı* dediğimizde, aslında diğer
insanlara nazaran, yarım bilgimizle basit bir düşünce ifade ediyoruz ve mesele,
haritanın *gerçek* olup olmaması değil, haritanın doğru kullanılması.

Haritayı nasıl doğru kullanırız? Gitmek istediğimiz yeri biliyorsak, ona doğru
bir yol çizmek için. Hakikati istiyorsak, mesela, her ne kadar harita hakikatin
tam yerini göstermese de, ona nasıl ulaşacağımıza dair işaretlerle dolu. *Şu
yöne doğru gidiyoruz ve şu yollara sapmıyoruz.*

Haritanın hakikatin kendisi olduğunu iddia edecekler olabilir, onlar için *ayet*
demek Kitap'ta yazılı bir ifade ve bunun doğruluğu tartışılmaz. Bununla beraber
eksik ve tam ifade edilmemiş, çoğunlukla teşbih ve istiare ile, elliptik olarak
anlatılmış kavramlara *hakikat* muamelesi yapmanın, *kendi yarattığımız putlara*
tapmaya benzer *kendi hayallerimize tapmak* olduğunu da ancak haritanın ülke
olmadığına inanıyorsak, görebiliriz.

