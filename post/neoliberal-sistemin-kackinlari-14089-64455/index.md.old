Title: Neoliberal Sistemin Kaçkınları
Author: Emin Reşah
Date:  2018-02-10 10:48:45
Dp: 14089
Status: published
Image: /img/header-103.jpg

Dinlediğim bir [Açık Bilinç bölümünde *Neoliberal Sistemin Açmazları* ](http://acikradyo.com.tr/acik-bilinc/neoliberal-sistemin-acmazlari) konuşuldu.
Sistemin açmazlarının temelinde *güvenlik endişesi* ve *gelir uçurumu* varmış.
Bunlar doğru, ancak mesele *sistemin açmazları* değil, yerine ne koyabileceğiniz. 

İnsan psikolojisi, muhtemel kayıplara muhtemel kazançlardan çok daha fazla önem
verir. Ekseriyet *elindeki 10 lirayı ver, %10 ihtimalle, 1000 lira kazanırsın*
teklifini kabul etmez. İhtimal hesabı olarak kazancı 100 liradır, rasyonel olan
kabul etmesidir ama ezelden gelen bir öğrenmişlikle kabul etmez.

Neoliberalizme alternatif olarak *sunulan* bu *sosyalist geyiğin* kaçırdığı şey
bu. Sosyalizmin, solculuğun veya bu konularda moda ne yönden esiyorsa onun
kaçırdığı: Gelir dağılımı adil değil ama onu değiştirmek için o gelirden de
mahrum olacağım ve karşılığında *daha iyi bir hayat* alacağım da pek garanti
değil. Neticede maaşıyla yaşayan insanlar, herhalde herhangi bir düzende de
devletten maaş almaya devam eder, onun için akademisyenlerin sosyalizm korkusu
olmasa gerek ama genelin hem maaşlı yaşayıp, hem *özgür* olması mümkün değil.

O halde bize, *herkesin maaşlı olacağı* bir düzenden fazlası lazım. Ancak bu
gibi *mekanik* konularda kafa yormak yerine, Sosyalizm'in bariz açıklarına cevap
bulmak yerine, *ahlaken daha güzel, yarınlar için, çocuklarımız için buna
mecburuz* edebiyatı. Bence de dünyada barış ve kardeşlik olsun, herkesin karnı
doysun ama nasıl?

Neoliberal iktisadın ve küreselleşmenin, zengin ülkelerde işçi ücretlerine
etkisi, milliyetçilik/nasyonalizm/yabancı düşmanlığı gibi bir şey doğurdu. Buna
İslam'ın sair formlarının getirdiği *medeniyetini savunma içgüdüsü* de eklendi.
Yine de bu kısa vadeli, reaktif bir şey. 20-30 yıl sonra bugünkünden çok daha
kuvvetli bir *Dünya Devleti* projesi doğacak olursa şaşırmam. Çünkü her ne kadar
içe kapanma çözümmüş gibi görünüyorsa da, küreselleşmeyi geriye almak mümkün
değil ve iktisadın (*alt yapının*) kuralları, ideolojinin (*üst yapının*)
kurallarına galiptir.

*Sol* ise, rakibi krizde olduğu halde toparlanamayan müflis işadamı
görüntüsünde. *Hayatı yavaşlatmak* ve *bürokrasiyi güçlendirmek* dışında hemen
hiç dişe dokunur bir önerisi yok. Akademisyenler ve *bir şekilde geliri olanlar*
birbirini ahlaken sıvazlasın, dünyanın ne kadar kötü bir yer olduğunu konuşup,
insanlığın geleceğinden topluca endişe etsin ve dağılsın diye varolduğu
anlaşılıyor.

Bence de hayat kötü, bence de insanlar birbirini kazıklıyor, bence de dünya
başımıza yıkılmak üzere. Bunun *varoluş sancısı* beni de buruyor. Yine de Allah
bana daha basit ve anlaşılır dertler şeklinde teselliler vermiş ve büyük dertler
konusunda da boş konuşmak yerine, en azından *mekanizmları anlamak* diye bir
gaye. O sebeple sosyalizm geyiğini araba sürerken dinliyorum, sonra da işime
dönüyorum.

