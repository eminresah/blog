Title: Kaptan Ali'nin Mars Macerası
Author: Emin Reşah
Date:  2019-06-25 12:15:00
Dp: 14570
Status: published
Image: /img/header-107.jpg

*Ferzan için 8. doğumgünü armağanı.* 

Kaptan Ali bir sabah yine yatağından müzik sesiyle uyandı. Piyano dinleyerek
uyanmayı çok severdi. Kişisel robotu onu her sabah farklı bir piyano eseriyle
uyandırırdı. Bu sabah Debussy'nin bir bestesini çalıyordu.

Kaptan Ali evinde olduğu her sabah, sırası belli işler yaparak uyanırdı. Bunun
onu güne daha iyi hazırladığını farketmişti. Uyandıktan sonra yatakta robotu ona
hava durumunu ve mesajlarını okur, o gün yapması gereken işleri söylerdi. Sonra
kalkıp ılık bir duş alırdı. Kaptan Ali uyurken bile terlediği için çok sık duş
alırdı. Suyu da çok severdi.

O gün gemisiyle önce Dünya'nın yörüngesine çıkıp, yörüngede elektrik üretmek
için gerekli Toryum alıp, bunları Jüpiter'in uydusu Europa'ya götürecekti.
Kaptan Ali'nin çok büyük bir uzay lokomotifi vardı, buna onlarca uzay vagonu
bağlayıp gezegenler arası yük taşıyabiliyordu. Kaptan Ali'nin 30 kişilik bir
mürettebatı vardı. Genellikle enerji üreten elementler ve altın gibi değerli
madenler taşıdığı için gemisinde asker robotları da olurdu. Vagonları da
eklendiğinde, gemisinin uzunluğu on kilometreyi bulurdu.

Kaptan Ali gemisini bıraktığı uzay üssüne gitmek için bir robotaraba çağırdı.
Robot arabalar alçaktan uçuş yapan ve yolcuyu kısa mesafelere götüren araçlardı.
Eskiden herkes kendi arabasını kullanıyormuş ama artık kimse araba
kullanmıyordu. Robotarabalar çağrılınca geliyor ve her zaman temiz ve bakımlı
oluyordu.

Uzay üssüne ulaştığında yardımcısı Evren geminin hazır olduğunu söyledi. Uzay
gemileri Dünya'nın çevresine roketlerle çıkarılıyor, oradan da kendi
motorlarıyla yol alıyordu. Kaptan Ali'nin gemisi uzayda ışık hızının binde
birine yaklaşan bir hız yapabiliyordu ama o hıza ulaşması için Dünya'nın
yerçekimi alanından uzaklaşmış olması gerekiyordu.

Dünya ile Jüpiter, Güneş'in etrafında dönüyordu. Bazı zamanlar Güneş'in aynı
tarafında, bazı zamanlar karşı tarafında oluyorlardı. Jüpiter'e gidecek gemiler,
Dünya ile Jüpiter aynı tarafta olduğu zamanlarda gidiyorlardı. Bu zamanlarda iki
gezegenin arasındaki uzaklık 600 milyon kilometre civarında olurdu. Kaptan
Ali'nin gemisi bu yolculuğu 25 günde tamamlayabiliyordu. 

Mürettebatı da hazırdı ve gemide onu bekliyordu. Robotların hepsi binmişti.
Kaptan Ali uçuştan önce gerekenlerin yer aldığı bir kontrol listesini aldı ve
bütün gerekenleri bir defa daha kontrol etti. Kontrol listelerinin çok önemli
olduğunu öğrenmişti. Sırasıyla tüm geminin uçuşa hazır olup olmadığını kontrol
etti. Sonra kaptan köşkündeki yerine oturdu ve geri sayıma başladı.

Geri sayım bittiğinde havalandılar. Roketler onları yörüngeye taşıdı.
Uluslararası Toryum Reaktörüne bağlanmak için üç saatlik bir yolculuk yaptılar.

Toryum ve Plutonyum gibi elementler nükleer reaktörlerde enerji üretmek için
kullanılıyordu. Bu elementlerin atıkları canlılara zarar verebildiği için çok
dikkatli kullanılmaları gerekiyordu. Dünya üzerindeki nükleer reaktörlerde
yaşanan patlamalardan sonra insanlar nükleer enerji üretimini yörüngeye
taşımıştı. Nükleer elementler de yörüngede üretiliyor ve yörünge reaktörlerinde
enerji çubuklarını şarj ettikten sonra kalan atıkları Güneş'e doğru atılıyordu.
Bu sayede dünya ve yörüngesinde herhangi bir nükleer atık kalmıyordu.

Kaptan Ali'nin görevi Uluslararası Toryum Reaktöründen yirmibin ton Toryumu yeni
kurulan Jüpiter uzay üssünün reaktörüne götürmekti. Gemisiyle reaktöre
yaklaştıktan sonra her birinde bin ton Toryum olan, yirmi vagonu gemisine
bağladı.

Uzayda kütleçekimi olmadığı için, bu büyük yükü gemisiyle çekebiliyordu. Kaptan
Ali'nin gemisi gibi, vagonları çekebilen büyük gemilere *Uzay Treni* adı
veriliyordu.

Kaptan Ali'nin yolculuğu olaysız başladı. Jüpiter'e doğru yol aldıkları 25 gün
boyunca çeşitli oyunlar oynadı, film seyretti, matematik problemleri çözdü,
geminin güvertesinde yıldızları seyrederek spor yaptı, kitap okudu ve okumaktan
sıkılınca yardımcı robotlarından birinin okuduğu kitapları dinledi. Gemi Mars ve
Jüpiter arasındaki astroid kuşağından geçerken daha dikkatli olmak gerekiyordu
ama oralarda da radarları sayesinde hiçbir tehlike yaşamadan seyirlerine devam
ettiler. Arada bir dünya ile iletişim kuruyor, arkadaşlarıyla konuşuyor, anne ve
babasına mesaj atıyordu.

Jüpiter'in uydusu Europa'ya yaklaştıklarında dünya zamanıyla 23 gün geçmişti.
Gemisinin motorlarını tersine çalıştırarak yavaşlamaya başladı. Bu yavaşlama
işlemi bir gün kadar sürüyordu, sonunda Europa'nın yörüngesine girdiler ve uzay
üssüyle iletişime geçtiler. Europa uzay üssünün komutanı General Naval bir
Hindistanlıydı. Yeni kurulmakta olan üssün enerji ihtiyacını karşılamak için
gereken Toryum'un geldiğini öğrenince çok sevindi. 

Kaptan Ali, Toryum vagonlarını birer birer gemisinden ayırarak, Europa'ya
indirdi. Yolculuğun en tehlikeli kısmı buydu, çünkü kazalar en çok inişler
sırasında oluyordu ve ustalık gerektiren bu manevraları Kaptan Ali'nin kendisi
yapması gerekiyordu.

20 vagonun her birini indirdikten sonra, vagona bağlı bir mekikle tekrar
yörüngeye çıkıyor ve diğer vagonu indiriyordu. 20 vagon bittikten sonra General
Naval, Kaptan Ali ve mürettebatını dinlenmek için üsse davet etti. Kaptan Ali
uzun yolculuk ve vagonların bırakılması işleminden dolayı yorulduğu için kabul
etti.

Europa uzay üssünde 200 kişi çalışıyordu. Çok büyük bir altın madeni olduğu için
burada bir üs kurmaya karar vermişlerdi. General Naval, Kaptan Ali'ye Dünya'ya
göndermek istediği ikibin ton kadar altın olduğunu söyledi. Kaptan Ali bunun
için hazırlıklı olmadığını, altın kıymetli olduğu için uzay korsanlarının
ilgisini çekeceğini, gemisinin yeterince savunmasının olmadığını söyledi.

General Naval ısrar etti. Kaptan Ali'ye ne kadar iyi bir kaptan ve pilot
olduğunu bildiğini, üssün de bu altınlar yüzünden saldırıya uğrayabileceğini
anlattı. Kaptan Ali, kendisine söylenen güzel sözleri duyunca yumuşadı ve
General Naval'ın söylediği sözlerle ikna olarak altınları Dünya'ya götürmeye
ikna oldu.

General Naval, üsteki işçilere altınları vagonlara doldurmalarını söyledi.
İkibin ton altın, üç uzay vagonuna sığıyordu. Kaptan Ali bu vagonları
Europa'dan çıkarmak için gemisin üsse indirdi. Yardımcısı Evren, Kaptan Ali'ye
tedbirsiz olarak yola çıktıklarını ve geminin yolda saldırıya uğrayabileceğini
söyledi. Kaptan Ali de bunu bildiğini ama General Naval'i kıramadığını söyledi.
Evren'e saldırıya uğrarlarsa dayanabileceklerini anlattı. Evren ikna olmadı ve
korsanların gemilerinin çok tehlikeli ve güçlü olduğunu söyledi. Kaptan Ali söz
verdiği için yola çıkmak zorunda olduğunu söyledi. 

Bir sonraki gün Kaptan Ali gemisiyle yola çıktı. Europa uzay üssünde çalışan
birinin, Astroid kuşağındaki uzay korsanlarına haber verdiğini bilmiyordu.

Jüpiter'in yörüngesinden çıkıp, gemiyi hızlandırınca kısa sürede tekrar Astroid
kuşağına girdiler. Astroid kuşağına girdikten sonra büyük astroidlerden birinin
arkasından çıkan büyük bir korsan gemisi, güç alanı oluşturarak onları
yavaşlattı. Bunu farkeden Evren, hemen Kaptan Ali'ye haber verdi. Kaptan Ali de,
yavaşlamayı hissetmiş ve hemen kaptan köşküne doğru koşmaya başlamıştı.

Korsanların gemisi bir Uzay Kruvazörüydü. Dünya'daki Uzay Kuvvetlerinden bir
grup asker, 20 yıl kadar önce isyan etmiş ve Mars ve Jüpiter arasındaki astroid
kuşağında korsanlık yapmaya başlamıştı. Zaman içinde buradan geçen ve değerli
maden yüklü gemilere saldırmaya başlamışlardı. Kaptan Ali'nin korktuğu başına
gelmişti.

Korsanlar gemiye doğru yaklaştı ve kısa sürede roketlerini ateşlemeye
başladılar. Kaptan Ali geminin güç kalkanlarını açtı. Bunların uzun süre
dayanamayacağını biliyordu. Ayrıca güç kalkanları altın yüklü vagonları
korumuyorlardı. Korsanlar vagonlar ve gemi arasındaki bağlantıları vurdular ve
vagonlar gemiden koptu. Kaptan Ali bunun üzerine karşı saldırı yapmak için
lazerlerini ateşledi ama korsanların gemisinin, buna karşı koyacak kadar zırhı
vardı.

Korsan gemisi iletişime geçerek Kaptan Ali'ye, vagonları bırakırlarsa
gitmelerine izin vereceklerini söyledi. Kaptan Ali buna cevap vermedi ve
gemisini tam savaş konumuna aldı. Çok usta bir pilot olduğuna ve korsan
gemisinin hayati bir kısmını vurarak etkisiz hale getireceğine inanıyordu. 

Korsanlar da güç kalkanlarını çalıştırdılar ve Kaptan Ali'nin gemisine doğru
saldırıya geçtiler. Kaptan Ali, onların gönderdiği roketlerden manevralarıyla
kaçabiliyordu. Korsanlar da zırhları ve güç kalkanı sayesinde, Kaptan Ali'nin
lazer ve roketlerinden etkilenmiyordu. Kaptan Ali, bilgisayarına korsanların
gemisinin bir planını çıkarmasını söyledi. Zırhların birleştiği yerlerde zayıf
noktalar olabileceğini ve lazerini bu noktalara atarsa korsan gemisine zarar
verebileceğini düşündü.

Bunun için geminin bütün gücünü tek bir lazere yoğunlaştırdı ve hızla korsan
gemisinin güç kalkanına doğru gitmeye başladı. Korsan gemisi, Kaptan Ali'yi
yavaşlatmak için bütün motorlarını durdurmuş ve Yavaşlatma Ağı adı verilen bir
tür güç alanı oluşturmuştu. Kaptan Ali, korsanların güç kalkanına hızlıca
giremediği için, gemisi hızla kalkana çarptı ve kontrolünü kaybetti.

Kaptan Ali'nin gemisinde her yerde alarmlar çalmaya başladı. Yeniden kontrolü
ele almaya çalıştı ama gemisi savrulmaya başlamıştı. Dört motorundan ikisi hasar
görmüştü. Birinci Yardımcısı Evren, gelip Kaptan Ali'nin omzuna dokundu ve
*sanırım kaçmalıyız, artık savaşamayız* dedi. Kaptan Ali, Evren'e baktı *bir
kere daha deneyebiliriz* diyerek motorlara tam güç verdi, lazerleri açtı ve
korsan gemisine doğru tüm roketlerini ateşledi. 

Böyle bir saldırıyı beklemeyen korsan gemisinin motorları da Kaptan Ali'nin
ateşlediği roketlerden hasar gördü ama Kruvazör cinsi bir gemi olduğu için daha
güçlü olarak yoluna devam edebilirdi. Kaptan Ali, artık ateşleyeceği bir silahı
olmadığını görünce, gemisini hızlıca geri çevirdi. Korsan gemisi ise roketlerini
ateşledi ve Kaptan Ali'nin gemisinin kalan iki motorundan birini de yok etti. 

Kalan tek motoruyla kaçmaya çalışacaklardı. Kaptan Ali kalan tek motora tam güç
verdi ve gemi bilgisayarına Mars'a doğru yol almasını söyledi. Gemi bilgisayarı
bir süre cevap vermedi. Bir süre sonra Evren koşarak gelip, bilgisayarın da acil
durum sinyali vererek kapandığını, mürettebattan da yaralılar olduğunu söyledi.

Kaptan Ali, Evren'e bakıp, *sen söylediğinde kaçmalıydık sanırım* dedi. Evren
*şu an bunu düşünme, hata yaptın ama şu an bu hatanı düşünürsen, daha büyük
hatalar yaparsın* dedi. Kaptan Ali, kontrol paneline baktı, Evren'e yaralıları
revire taşımasını söyledi. Korsan gemisinin peşlerinden takip edip etmediğine
bakmak için radarı kontrol etti. Korsan gemisi uzaklaşıyordu, yani takip etmeyi
bırakmışlardı.

Yakıt tankları da arızalandığı için Dünya'ya kadar yol alamazlardı. Mars'taki
uzay üssüne gidip gemiyi tamir etmeleri gerekiyordu. Ayrıca Europa üssünün
komutanına da bilgi vermeliydiler. 

Kaptan Ali, geminin bilgisayarı bozulduğu için kendi bilgisayarında Mars'a doğru
bir rota çizdi. Önce astroid kuşağından geçecek, sonra Mars'a yakın bir noktada
ona doğru yol alacaklardı. Normalde seyir bilgisayarı, bütün hesapları kendi
yapardı ama bozulduğu için Kaptan Ali hesapları bilgisayarında yapıp, Güneş'in
konumuna göre bir rota çizdi. 

Mars ve Jüpiter, güneşin aynı tarafında olduğu için şanslıydı. Çizdiği rota
Mars'ın yörüngesine girmesini sağlayacak, ondan sonra da yardım isteyebilecekti. 

Geminin hızlandırıcıları zarar gördüğü için bu yolculuk çok daha uzun sürecekti.
Çalışan tek motorlarıyla ışık hızının binde birine çıkmaları mümkün değildi,
ayrıca kalan tek motorlarını da kaybetmek istemezlerdi. Onun için çizdiği
rotanın yaklaşık 100 gün süreceğini hesap etti. 

Yardımcılarını ve mürettebatını geminin konferans salonunda toplayıp, onlara
olanları anlattı. Korsanlarla olan mücadelede 28 kişi yaralanmış ama Allahtan
kimse ölmemişti. Gemiyi Mars'a götüreceklerini, orada ihtiyacı olanları başka
bir gemiyle Dünya'ya göndereceğini anlattı. 

Kendisinden sonra yardımcısı Evren söz istedi. Kaptan Ali onun iyi şeyler
söyleyeceğini düşünüyordu ama Evren, altınlar ve korsanlar konusunda kendisini
uyardığını, onun bunu kabul etmediğini söyledi. Kaptan Ali'nin artık kaptanlık
yapmasının uygun olmadığını, Mars'da inip kendisine başka bir gemi bulması
gerektiğini söyledi.

Gemide isyan başlamıştı. Mürettebatın da büyük kısmı Evren'in söylediklerini
alkışladı. Salonda *Kaptan Evren, Kaptan Evren* diye tezahürat yapmaya
başladılar.

Kaptan Ali, durumu nasıl düzelteceğini bilmiyordu. Onun için onlara, *tamam*
dedi, *Mars'a gidince gemiden ineceğim ve geminin kumandasını Evren'e
bırakacağım* dedi. 

*Peki, ya, geminin sahibi hala sen mi olacaksın?* dedi Evren. 

*Geminin sahibi ben değilim, biliyorsun*

*Evet, gemi başkasına ait, patronun bu konuda ne diyecek bakalım.*

*Geminin kumandasını sana devretmeme itiraz etmez ama onu sana veremem, çünkü
geminin sahibi ben değilim* dedi Kaptan Ali.

Mürettebat yeniden tezahürat yapmaya başladı. *Gemi bizimdir, gemi bizimdir*
diyorlardı.

Durumun giderek kötüleştiğini gören Kaptan Ali, sahneye tekrar çıkıp, *eğer
sakinleşmezseniz robotların hepsini kilitlerim. Robotların şifreleri bende ve
onlar olmadan Mars'a ulaşamayız* dedi. 

Mürettebat çığlık atmaya devam ediyordu. *Gemi bizimdir. Gemi bizimdir.*

Evren o sıra Kaptan Ali'ye dönüp, *seni hapsedersek, şifreleri de vermek
zorunda kalırsın* dedi ve yanındaki iki adama Kaptan Ali'yi işaret etti. Onlar
da Kaptan Ali'yi kollarından tutup, sahneden indirdiler. Sonra da bir odaya
götürüp, kapısını kilitlediler. *Robotların şifrelerini vermezsen, seni buradan
çıkarmayız* dediler. 

Kaptan Ali, *şifreleri vermeyeceğim* dedi. *İstediğiniz kadar bekleyebilirim
burada, gemi bana ait olsaydı size verirdim ama benden bana ait olmayan bir şeyi
vermemi beklemeyin.*

Gemideki insanların komutası Evren'e geçmişti ama robotlar hala Kaptan Ali'nin
kontrolündeydi. Kaptan Ali bir bilgisayara ulaşırsa, bütün robotları
kilitleyebilirdi ama Kaptan Ali'yi kapattıkları odada bir bilgisayar yoktu. 

Robotlar kendilerine verilen işi yapmaya devam ettiler. Evren geminin rotasını
değiştiremeye yetkiliydi ama robotlar onu dinlemezse, yemek bile
hazırlayamazlardı. Geminin bakım ve onarım işlerini de robotlar yapıyordu.
Kaptan Ali bildiği şifreleri vermezse, robotların görevlerinde değişiklik
yapamazlardı.

Kaptan Ali'nin yemeğini kapatıldığı odaya götürüyorlardı. Her insanın bir
yardımcı robotu olduğu gibi Kaptan Ali'nin de vardı, yemeğini normalde olduğu
kaptan köşküne getiriyordu. Orada Evren robottan yemeği alıyor ve *bunu ben
kendisine veririm* diyordu. Kaptan Ali'nin robotu ilk üç gün itiraz etmeden
verdi, ancak dördüncü gün *Kaptan Ali'nin kendisini görmem gerek, 72 saattir
 haber alamıyorum* dedi. 

Evren robotlarla tartışmaması gerektiğini biliyordu. İnsanlardan çok çok
güçlüydüler. *Kendisi biraz hasta* diyecek oldu ama robot da *o halde onu biraz
muayene etmeliyim* diye cevapladı. Evren panikledi. Robot Evren'in paniklediğini
görünce *Kaptan Ali'yi hemen şimdi görmeliyim, eğer görmezsem gemide isyan
olduğunu merkeze bildirmem gerekecek* dedi. Evren bu sefer yemeği beraber
götürebileceklerini söyledi.

Kaptan Ali odasının kapısını açtığında robot ona *merhaba efendim. 72 saattir
sizi göremediğim için bu sefer yemeğinizi ben getirmek istedim* dedi. Kaptan Ali
*teşekkkür ederim. yemek getirmek görevin, yaptığın her görev seni daha iyi
yapacak* dedi. Bunu duyan robot *elbette efendim* diye cevap verdi ve yemeği
bırakarak hızla uzaklaştı. 

Kaptan Ali'nin söylediği *yaptığın her görev seni daha iyi yapacak* cümlesi
aslında bir şifreydi. *Bütün robotları acil duruma al ve gemiyi kilitle*
demekti. Robot geminin sistemine ve çeşitli donanımlarına sinyaller göndererek,
bütün sistemlerin kapanmasını sağladı. Gemi kararmış, sadece yaşam destek
üniteleri çalışarak Mars'a doğru yol almaya devam ediyordu. 

Evren, Kaptan Ali'nin robota söylediğinin bir acil durum şifresi olduğunu
anladı. Ancak Kaptan'la anlaşmaktan başka bir şey yapamazdı, çünkü geminin su
dönüşüm ünitesi bile bir robottu ve o olmadan gemide içme suyu tehlikeye
giriyordu.

Evren ve iki adamı Kaptan Ali'yi hapsettikleri odaya gittiler. Kaptan onlara
herhangi bir şekilde anlaşmayacağını, Mars'a ulaştıklarında hepsinden şikayetçi
olacağını söyledi. Kendisine zarar verirlerse, geminin asla Mars'a
ulaşamayacağını da ekledi.

Gemide bir panik yayıldı. Mürettebatın çoğu Kaptan Ali'nin bu hamlesinden sonra
fikir değiştirmişti. *Kaptan Ali'ye kötü davrandık, aslında o bizim iyiliğimizi
istiyordu* dediler. İnsanların fikirleri çok kolay değişiyordu.

Birkaç gün önce Kaptan Ali'ye karşı isyan eden kişiler, geminin suları akmamaya
başladığında, bu sefer *Evren gitsin, gemiyi Ali olmadan yönetmesi mümkün değil*
demeye başladılar. Kaptan Ali'nin bulunduğu odanın kapısında, Evren'in adamları
nöbetçi olarak bekliyordu ama onları yakaladılar ve Evren'le beraber, Kaptan
Ali'yi attıkları yere attılar.

Kaptan Ali yeniden görevinin başına döndü. Evren ve iki adamını, robotların
deposuna aldırdı. Yardımcı robotları onlara yiyecek götürmekle görevlendirdi.
Robotlardan başka kimsenin yanlarına yaklaşmamasını söyledi. Robotları
kandıramazlardı.

Geminin bilgisayarlarını ve robotları yeniden çalıştırdı. İsyan sırasında
bilgisayarın tamiri yarım kalmıştı, onu yaptı. Tamirci robotlara geminin
motorlarını tamir etmelerini söyledi. Mars'taki üsle iletişim kurulacak mesafeye
gelince onları aradı ve saldırıya uğradıklarını anlattı. Europa üssünden gelen
altınların korsanların eline geçtiğini söyledi.

Mars üssündekiler ona çok şaşırtıcı bir bilgi verdiler. Kendileri saldırıya
uğradığı zamanda, Europa üssü de korsanların çok büyük bir saldırısına
uğramıştı. Altınları bulamayan korsanlar, Europa'yı yakıp yıkmış ve orada
çalışanları kaçırmışlardı. General Naval'den haber alınamıyordu. 

Kaptan Ali bunu duyunca şok oldu. Mürettebatını yeniden salonda topladı ve
korsan tehlikesinin düşündüklerinden çok daha büyük olduğunu ve ucuz
atlattıklarını anlattı. Mars üssünde gemiyi tamir edecekler, yaralıları
iyileştirecekler, isyan eden Evren ve iki adamını da şikayet edeceklerdi. Kaptan
Ali mürettebatın da onlara uyduğunu unutmamıştı ama Mars'a gidinceye kadar
gemideki insanlarla iyi geçinmesi gerekiyordu.

Geminin ikinci motoru tamirden sonra çalışmaya başladığı için biraz daha
hızlandılar ve kırkbeş gün kadar sonra Mars'a ulaştılar. 

Mars üssüne iniş için *uzay karantinası* ekiplerinin gelip gemiyi kontrol
etmeleri gerekiyordu. İnsanların o güne kadar bilmediği bazı hastalıkların
ortaya çıkabileceğinden endişe ediyorlardı. Üç gün boyunca doktorlar gelip,
bütün mürettebatı muayene etti, kan tahlillerini yaptı. Mürettebatın ikisinde
*uzay humması* adı verilen bir hastalık çıkmıştı. Europa üssünde bunun çok
görüldüğünü, orada mutasyona uğramış bir bakterinin insanlara bulaştığını
söylediler. Hastalanmış kişiler ayrı bir ambulans gemiyle hastaneye götürüldü.
Diğerleri de Mars'a inmek için hazırlandı.

Mars üssüne indiklerinde, Kaptan Ali üs komutanı General Çebişev'le görüşmek
istedi. General da onu görmek istiyordu. Europa üssüne saldıranlara karşı bir
harekâta girişeceklerdi, onun hazırlıkları sürüyordu. Kaptan Ali General'le
konuşunca bütün olanları anlattı. Üste yeterli asker bulunmadığı için, General
Naval'ın altınları kendisine verdiğini ve onların nasıl çalındığını anlattı.
Daha sonra mürettebatın isyan ettiğini ve kendisinin de gemiyi robotlar yoluyla
nasıl ele geçirdiğini anlattı.

General Çebişev isyan eden mürettebatı tutuklayacaklarını, ceza alacaklarını ve
bundan sonra gemilerde çalışamayacaklarını söyledi. Kaptan Ali isyan edenlerin
aslında üç kişi olduğunu, onlar tutuklanırsa diğerlerinin hatalarından
döndükleri için affedilmelerinin daha iyi olacağını söyledi. General, Kaptan
Ali'nin söylediklerini kabul etti ve Evren ve iki arkadaşının tutuklanarak hapse
atılmasını emretti.

General, Kaptan Ali'ye, Europa'dan alıp korsanlara karşı kaybettiği altınlar
hakkında biraz daha soru sordu. Korsanların gemisini anlatmasını istedi.
*Astroid kuşağında yaşayan üç korsan grubu var* dedi, *sana saldıranlar bunların
en küçüğü olan Kırmızı Kemikler adındaki grup olmalı. O gemileri en büyük
gemileri ve altınları tekrar ele geçirmemiz kolay. Europa üssüne saldıran
korsanlarsa en büyük korsan grubu olan Siyah Bulut grubu. Onlarla başetmek zor
çünkü her yerde ajanları var, bu üste olanları bile bildiklerini düşünüyorum*
dedi.

Kaptan Ali, yapılacak operasyona katılmaktan onur duyacağını ancak önce
gemisinin sahibini arayıp bilgi vermesi gerektiğini söyledi. General *o gemi
artık iflah olmaz, tamir edilmesi en az altı ay sürer, seni bizim gemilerden
birine almayı düşünüyorum* dedi. Kaptan Ali, geminin sigorta işlemleri bittikten
sonra tekrar geleceğini söyledi. 

Kaptan Ali geminin sahibini aradı. Olayları anlattı. Patronu Kaptan Ali'nin
altınları yanına alarak gereksiz bir risk aldığını söyledi. Bundan dolayı
işinden atılabileceğini anlattı. Kaptan Ali de, patronun haklı olduğunu,
kendisinin de hatasının farkında olduğunu söyleyerek özür diledi. Ancak
yaptığının sonunda doğru bir yere çıktığını, aldığı sorumluluk sayesinde Europa
üssündeki altınların geri alınacağını anlattı.

Patronu Kaptan Ali'yi işten atmak yerine, bir süre izin vermeyi uygun buldu. Bu
sayede Kaptan Ali askeri operasyona da katılabilecekti. Gemideki hasarın tamir
edilmesi için bir uzay tersanesine gitmesi gerekiyordu. Mars'taki tersane daha
iki ay doluydu ve bu nedenle zaten beklemesi gerekecekti. 

İki gün sonra General Çebişev askeri bir gemide kaptan olarak görev yapacağını
söyledi. Kaptan Ali'nin pilotluk becerileri çok meşhurdu. Zaten korsanların
saldırısından kurtulurken yaptığı manevraların da çok etkisi olmuştu. Bu nedenle
onun Barbaros sınıfı güçlü bir Uzay Kruvazör'ünün kaptanı olmasına izin
vermişlerdi.

General, Kaptan Ali'ye korsanlara karşı gerçekleşecek seferin bir hafta sonra
başlayacağını söyledi. Kaptan Ali bu arada Dünya'daki arkadaşlarıyla ve
ailesiyle görüntülü konuşmalar yaptı, üste bulunan sinemalarda dünyadan gelen
yeni filmleri seyretti ve konserlere gitti. 

Bir hafta sonra General'in söylediği yerde bulundu. Kruvazör Mars
yörüngesindeydi ve ona çıkmak için *kayık gemiler* kullanılacaktı.

Kayık gemilerle, Kruvazör'e çıktıktan sonra General Kaptan Ali'ye gemiyi
anlattı. Üç gün süreyle gemide eğitim alacak ve nasıl kullanılacağını
öğrenecekti. Daha önce bu derece büyük ve sağlam bir uzay gemisi kullanmamıştı. 

Korsanlara karşı gerçekleşecek seferin uzay filosunda yedi ana gemi, dört de
yardımcı gemi vardı. Barbaros C isimli gemi bu ana gemilerden ikinci büyük
olanıydı. En önce seyredecek gemi de Kaptan Ali'nin gemisiydi, çünkü korsan
gemisinin özelliklerini biliyordu.

Gemilerin motorları çok güçlü olduğu için Kaptan Ali'nin 3 ayda gelebildiği
çatışma bölgesine, 10 günde geri döndüler. Saldırının olduğu uzay
koordinatlarına ulaştıklarında, korsanların oradan çoktan ayrılmış olduğunu
gördüler.

Oradan sonra filo üçe bölündü ve aramaya başladı. Korsanların hangi astroidde
bulunacağını gösteren çeşitli izler vardı, uzay gemileri diğer tüm araçlar gibi
çalıştıklarında iz bırakıyordu ve çok hassas detektörler sayesinde bu izleri
bulabildiler.

Filonun öncelikli görevi, Europa üssünün altınlarını geri almaktı. Kaptan
Ali'nin gemisi, astroid kuşağındaki en büyük astroidleri taramaya başladı,
güneşin çevresinde astroidlerin döndüğü yönün tersine gidiyorlardı. Diğer bir
grup da astroidlerin döndüğü yöne gidiyordu. Üçüncü grup da bulunduğu yerde
gözlem yapacak ve diğer gruplardan biri korsanlara rastladığında yardıma
gidecekti.

Aramalarının üçüncü haftasında, astroid kuşağının en büyük astroidlerinden biri
olan Pallas'ın yörüngesine girdiler. Kalıntı detektörleri korsanların kısa süre
önce burada olduğunu işaret etti. Gemilerinin ayak izinden hangi yöne doğru
gittiklerini kestilebiliyorlardı ancak korsanların burada uzun süre kalmış
olduğunu görünce, Pallas'ın yüzeyinde arama yapmaya başladılar.

Pallas'ın yüzeyindeki üç altın vagonunu bulmaları birkaç saatlerini aldı. Keşif
robotları Pallas'ın tüm yüzeyinin haritasını çıkardı ve altın vagonlarının
yerini işaretledi. Daha sonra etrafında mayın olup olmadığına baktılar.
Korsanlar altınları gömmeyi bile henüz başaramamışlardı. 

Vagonları alması için bir uzay traktörü görevlendirdiler. Kaptan Ali vagonların
teker teker yörüngeye taşınarak traktöre eklenmesi talimatını verdi. Her vagon
için yeniden kullanılabilir roketleri bağlıyorlar, sonra bunların uydunun
yörüngesine çıkmasını sağlıyorlardı.

Üçüncü vagonun da bağlanmasından sonra Kaptan Ali, altınları korumasız olarak
göndermek istemediği için gruptaki gemilerden ikisinin altınların yanında
gönderdi. Kendi gemisi ise korsanların altınları almak için tekrar gelmesini
bekleyecekti.

Traktör ve yanındaki gemiler yola çıktıktan sonra, keşif robotlarını başka
astroidleri incelemek için gönderdi. Korsanların gelişinden erken haberdar olmak
istiyordu. Ayrıca diğer gruplara altınları bulduğunu ve yanına gelebileceklerini
söyleyen mesajlar gönderdi. Onlar da mesajları aldıktan sonra Pallas'a doğru
yola çıktılar.

Korsan gemisi, Pallas'a ilk ulaştıklarından üç hafta sonra, yakınlardaki küçük
bir astroide gönderilen keşif robotunun verilerinde ortaya çıktı. Kaptan Ali,
Pallas'ın yörüngesinde savaşmak istemiyordu, üç haftada yeterince enerji
depolamış, tüm sistemlerini açık hale getirmişti. Korsanların enerji
seviyelerinin düştüğünü tahmin etti. Pallas'a da yörüngesinde enerji depolamak
için dönüyor olmalıydılar.

Kaptan Ali, korsanların hareketini takip edebileceği bir mesafeye çekildi.
Korsanlar gelip Pallas'ın yörüngesine girdiler. Kaptan Ali bu sırada saldırı
emri verdi, Korsanların gemisi hala önceki çatışmanın izlerini taşıyordu. Kaptan
Ali'nin gemisini farkedince, kalkanlarını yeniden açtılar ama bir yandan da
iletişime geçmeye çalıştılar. Kaptan Ali onlara teslim olmalarını, altınları ele
geçirdiklerini ve gemisinin hem daha donanımlı, hem de enerjisinin daha çok
olduğunu söyledi. 

Korsan gemisinden herhangi bir işaret gelmeden saldırıya geçmemeye karar verdi.
Kaptan Ali savaşı kazanacak da olsa, gemisinin zarar görmemesinin veya bir
çatışmaya girmeden korsanları teslim almanın daha iyi olduğunu biliyordu. 

Korsanlar onbeş dakika kadar sonra kalkanlarını indirip, teslim olduklarını
bildirdiler. Kaptan Ali bu kadar kolay bir zafer beklemiyordu, onun için bunun
bir tuzak olmasına karşı önlem alıp, enerji kalkanlarını indirmeden korsan
gemisine doğru yaklaşmaya başladı.

Korsan gemisinden ufak bir mekik çıktı ve Kaptan Ali'nin gemisine doğru gelmeye
başladı. Kaptan Ali, bu mekikte ne olduğunu sordu, korsanlar gemide isyan
çıktığını ve kaptanlarını ve yanındaki bir iki kişiyi esir aldıklarını, onları
da Kaptan Ali'ye rehine olarak verdiklerini söylediler. Kaptan Ali gelen mekiği
gemiye alacağını ancak üç gün karantinada kalması gerektiğini söyledi. Mekik,
geminin bağlantı halatlarına bağlandı. 

Kaptan Ali de dört askeri aynı şekilde korsanların gemisine bir mekikle
göndermeye karar verdi. Askerler gemiyi teslim alacak ve kontrolün tamamen
ele geçmesini sağlayacaktı. 

Kaptan Ali'nin gönderdiği mekik korsanların gemisine girdiğinde, pek çoğunun
hasta ve yaralı olduğunu gördüler. Onlardan bulaşabilecek bir hastalığa karşı
uzay kıyafetlerini çıkarmadılar. Kaptan Ali, gönderdiği ekibe geminin kontrolünü
tamamen ele almalarını emretmişti ama geminin tüm enerji rezervleri boşalmıştı
ve hareket etmesi imkansızdı. Ekip, Kaptan'a başka bir gemiyle gemideki tüm
korsanları tahliye etmeyi önerdi. Kaptan, filo komutanına mesaj göndererek
durumu anlattı. Filo komutanı da mekikle tahliye etmek yerine, bir çekici uzay
gemisiyle korsan gemisinin Mars'a gönderilebileceğini söyledi. Korsanlar bu
zamana kadar işledikleri suçlardan Mars üssünde yargılanacaklardı. 

Korsanların Kaptan Ali'ye gönderdiği mekik de bu sırada gemiye alınmıştı.
İçinden korsanların kaptanının cenazesi ve adamlarından ikisi çıktı. Kaptan
Ali'nin gemisi yaklaştığında, korsan gemisinde teslim olmak isteyenler isyan
etmiş ve korsanların kaptanını öldürmüşlerdi. Korsan gemisinde yaralıların ve
geminin harabe gibi olmasının sebebi buydu.

Çekici gemi, birkaç gün sonra geldi ve korsanların gemisini Mars'a götürdü.
Altınlar da korsanlardan önce Mars'a ulaştı. 

Kaptan Ali, Mars üssünün komutanı General Çebişev'le konuştuğunda, filodaki
diğer gemilerin Europa üssüne saldıran korsanların izini bulduklarını öğrendi,
ancak diğer korsanlar muhtemelen astroid kuşağının Jüpiter'a yakın kısmına
dağılmışlar ve ortadan kaybolmuşlardı. Kaptan Ali'ye onları aramaya devam
etmesini söyledi. 

Kaptan Ali, Europa üssüne saldıran gemilerin kaptanı olsa, ne yapacağını
düşündü: Onlar altınları bulma umuduyla Europa'ya saldırmışlar, ancak
bulamadıkları için üssü tamamen yok etmişlerdi. Hala altın vagonlarını arıyor
olabilirlerdi, belki altın vagonlarının Mars'a gittiğini düşündükleri için oraya
saldıracaklardı, belki de altınları başkasının çaldığını duymuşlardı. 

Kaptan Ali bir karar ağacı oluşturdu. Europa'ya saldıran korsanların nereye
kaçmış olabileceğini düşünmek için bütün olasılıkları değerlendirmeye başladı.
Çebişev onların saklandığını düşünüyordu ama belki de onlar da altınları
bulamadıkları için astroid kuşağını aramaktaydılar. 

Kaptan Ali, insanların karar verirken genelde önyargılı olduklarını biliyordu,
insanın en önemli özelliğinin düşünceleri olduğunu ve kendi düşüncelerinin
kaynaklarını farketmenin daha sağlam bir zihne yol açtığını farketmişti. Bu
nedenle *korsan olsaydım ne yapardım?* diye düşünmek için bir süre
bilgisayarlara çeşitli programlar yazdı ve gemideki diğer subaylarla kısa
toplantılar yaptı.

Sonuna korsanların Mars'a yakın bir yerde toplanıp, altınların oradan geçmesini
beklemesinin en muhtemel durum olduğuna karar verdiler. 

Kaptan Ali bulduklarını General'e söyleyince, General buna inanmak istemedi,
çünkü korsanların kendi gönderdiği filodan kaçtıklarını ve kaçmaya devam
edeceklerine inanıyordu. Kaptan Ali General'e yaptığı çalışmaları ve karar
ağaçlarını anlattıysa da, General ikna olmadı ve onlara korsanları Astroid
kuşağının Jüpiter'e yakın kısımlarında aramaya devam etmelerini söyledi.

Kaptan Ali, General'in emrine uymak zorundaydı ama bir yandan da korsanların
Mars'a giden gemiye saldıracakları konusunda haklı olduğunu biliyordu. General
kendine çok güvendiği için korsanların ondan kaçacağını düşünüyordu ama
korsanların belki arandıklarından bile haberleri yoktu. 

Kaptan Ali yaptığı strateji hesaplarından sonra, korsanların nerede olduğunu
gösteren bilgiler edinmek istedi. Bulunduğu yerden korsanlara ulaşması yaklaşık
12 gün sürüyordu ama korsanlar da astroid kuşağını bu sırada aşmak zorundaydılar
ve hangi yollardan oraya gidebilecekleri belliydi.

Kaptan Ali, korsanların nerede olabileceğini aldığı bilgilerle de doğrulamak
istiyordu. Sadece masa başında yapılmış hesapların gerçek hayatta doğrulanmadan,
bir işe yaramayacağını biliyordu. Bu nedenle korsan gemilerinin ayak izlerini
aramaya karar verdi.

Astroid kuşağının hepsini dolaşması mümkün değildi, geminin iz süren radarları
da uzak mesafelerde işe yaramıyordu. Kaptan Ali bunun yerine korsanların nerede
olduğunu bulmak için *zeplin radarı* adı verilen bir teknik kullanmaya karar
verdi. Korsan gemilerinin bulunması muhtemel yerlere gemi gibi görünen
hologramlar oluşturan cihazlar gönderecekti. Bunları gören korsanlar ya
saldıracak, ya kaçacak ve bu sayede çeşitli izler bırakacaktı. Zeplin radarı
adı, bunların *EM Drive* yoluyla enerji harcamadan, bir balon gibi uzun süre
hareket etmesinden kaynaklanıyordu.

Gemide bunun için yeterli malzeme olmadığı için Mars'la tekrar iletişime geçti
ama General ona istediği malzemeyi vermedi. Kaptan Ali de, Dünya'daki Genel
Komutanlığına bir mesaj gönderdi ve durumu açıkladı. Genel Komutanlık, Kaptan
Ali'nin bulunduğu yere 20 gün içinde ulaşacak 1000 tane Zeplin radarı gönderdi.
Kaptan Ali radarlarla beraber, *Çıpa bombası* adı verilen ve gravitasyon
dalgalarıyla gemilerin sensörlerini bozarak bir yere çakılıp kalmalarına sebep
olan bombalar da istemişti. Genel Komutanlık bunlardan da gönderdi.

Kaptan Ali, kendisine gönderilen Zeplin radarlarının hepsini, korsanları
bulunabileceği yerlere doğru hemen gönderdi. Diğer gemilerden de yardım istedi
ve Zeplin radarlarının sinyal vermesi durumunda, oraya doğru yola çıkmalarını
istedi ve korsanların Mars'a saldırmak için toplanacaklarını tahmin ettiği yere
doğru hareket etti.

Zeplin radarları 12 gün hiçbir sinyal vermediler. Daha sonra bir ikisi çeşitli
ticaret gemilerinin rota değişiklikleri dolayısıyla sinyal verdi. Kaptan Ali,
korsanların bulunma ihtimali olan noktaya 19 gün sonra yaklaştığında gönderdiği
Zeplin radarlarından 5'i birden saldırıya uğradığını bildirdi. Korsanların
nerede oldukları ortaya çıkmıştı. Kaptan Ali'nin tahmin ettiği gibi Mars üssüne
saldırı yapmaya hazırlanıyorlardı. 

Kaptan Ali çıpa bombalarını kullanarak gemileri Mars'a saldırmalarını
engelleyebileceğini düşündü, astroid kuşağındaki bütün filo gemilerine
korsanların yerini bildirdi. Ancak gemilerin çoğu yetişmek için çok uzaktaydı,
General Çebişev'in emrini dinleyip korsanları uzakta aramaya başlamışlardı. 

Korsan gemilerinin 4 gün içinde Mars yörüngesinde olacağını hesap ettiler. Artık
yerlerinin öğrenildiğini görünce onlar da saldırıyı erkene alacaklardı. Kaptan
Ali komutasındaki tüm gemileri korsanların bulunduğu yere doğru harekete geçirdi
ama varmaları 5 günü bulacaktı.

General Çebişev kendisine çok güvendiği için korumasız bıraktığı Mars üssünün de
Europa üssü gibi saldırıya uğrayacağından korkmaya başladı. Kaptan Ali'ye
söyledikleri yanlış çıkmıştı işte, korsanlar Mars'a saldırmaya karar
vermişlerdi, Kaptan Ali bunu daha önce söylemişti ama General Çebişev yanlışını
itiraf etmek yerine Kaptan Ali'ye durumun iyi olduğunu, savunma birimlerinin
yeterli olduğunu, korsanların asla saldırmaya cesaret edemeyeceklerini söyledi.
General Çebişev yaptığı yanlışı itiraf edemeyen kibirli insanlardandı.

Kaptan Ali'nin Mars hakkındaki bilgileri sınırlıydı, orada çok az kalmıştı ve
savunmasının ne kadar iyi olduğunu bilmiyordu ama General'in doğru
söylemeyeceğini bilecek kadar tanımıştı. General'in filonun diğer gemilerinden
yardım istediğini de öğrenmişti, bu durumda Mars üssü büyük tehlike altındaydı.
Bu korsan grubunun altınları ele geçiren korsanlardan çok daha güçlü olduğu,
belki Çebişev'in Mars filosunun tamamını yenecek kapasitede olduğunu tahmin
ediyordu.

Bu nedenle tüm enerji stoklarını motorlara vererek hızlandılar ve 110 saat sonra
korsanları radarlarında görecek kadar yetiştiler. Korsanlar da onları
farketmişti ama Mars'a saldırıya hazırlandıkları için yönlerini değiştirmediler.
Kaptan Ali'nin emrindeki gemiler onları durduracak kadar güçlü değildi.

Kaptan Ali'nin kısa sürede bir saldırı planı yapması gerekiyordu. Korsan
filosunda irili ufaklı 17 savaş gemisi vardı, kendi elindeyse sadece 3 gemi
vardı ve bunlardan sadece Kaptan Ali'nin bulunduğu gemi onların gemilerinden
güçlüydü. Bu durumda ne yapması gerekiyordu?

Kaptan Ali tarihte yaşanan savaşları okumayı sevdiği için Makedonyalı
İskender'in savaşlarında nasıl bir strateji izlediğini hatırladı. İskender
kendisininkinden büyük ordularla savaşırken, karşı tarafın komutanına ani bir
saldırı gerçekleştirir ve düşman ordusu ne kadar büyük olursa olsun,
paniklemesine yol açardı. Korsan gemileri güçlüydü ama tek bir merkezden
yönetiliyordu, çıpa bombalarıyla bütün filoyu durdurup, o merkezi yok ederse
korsanlar panikle kaçabilirdi. Yine de Kaptan Ali'nin çözmesi gereken bir sorun
vardı, İskender düşmanlarının ordusunun nereden yönetildiğini biliyordu, Kaptan
Ali ise korsanların 17 gemisinden hangisinin amiral gemisi olduğunu bilmiyordu.

Mars'a ulaşmalarına yarım gün kala Kaptan Ali yeniden bilgisayarının başına
geçti, korsanların iletişimini inceledi, 17 gemiden üçünün diğerlerine çok
sinyal yolladığını belirledi. Amiral gemisi bu üçünden biri olmalıydı. Daha
sonra korsanlar arasındaki mesajları okuyabilmek için *Birinci Şifreci*
Yüzbaşı'dan program yazmasını istedi. Yüzbaşı çalıştığı konuda çok bilgili ve
yetenekli bir insandı. Birkaç saat içinde bu üç gemi arasındaki mesajlaşmaları
kıracak bir program yazdı. Programın korsanların şifrelerini ele geçirmesi
birkaç saatini alacaktı.

Şifreler ele geçirildikten sonra korsanların amiral gemisini tam olarak buldu.
Bütün gemiler, Moskova sınıfı bir uzay kruvazöründen emir alıyordu. Kaptan Ali
bu gemiye saldıracaktı ama ona ulaşması için dört gemiyi hasar almadan geçmesi
gerekiyordu.

Çözdükleri mesajlarda Mars'a ne zaman saldıracakları da belli olmuştu. Kaptan
Ali, korsanların amiral gemisine tam bu saldırıdan önce, korsan gemileri
saldırıya başlayacakken amiral gemisine saldırmaya karar verdi. Bu sayede amiral
gemisini koruyan gemilerin de engel olmasının önüne geçebileceklerdi. 

Korsan gemilerinin yarattığı manyetik alan yüzünden Mars'la iletişim
kuramıyordu. Planını General Çebişev'e ulaştırmak için korsanlardan uzaklaşması
gerekiyordu ve bunu da zaman kaybı olacağı için istemedi. Zaten Çebişev'in ona
bir yardımı olmazdı.

Çözdükleri mesajlarda gemilerin yedi saat sonra saldırıya geçecekleri belli
oluyordu. Kaptan Ali de onların harekete geçtiği an, amiral gemisine saldırmaya
karar verdi ama korsanlar onu farkettikleri için önlem almaya çalışabilirdi.
Kaptan Ali bu nedenle önce uzaklaşmaya karar verdi, kaçıyor gibi yapacak ve
saldırıdan kısa süre önce son hızla tekrar dönecekti.

Bu arada Kaptan Ali'nin iletişim kurduğu, Mars filosunun diğer gemilerinden iki
kruvazör daha korsanların menziline girdi. Kaptan Ali bu gemilerin kaptanlarına,
korsanların amiral gemisini koruyan dört gemiye eş zamanlı saldırı yapmalarını
söyledi. Saldırıya geçtiklerinde bu dört gemiye doğru yol alarak, onları
şaşırtacaklardı.

Kaptan Ali'nin emrindeki gemiler, korsanların menzilinden uzaklaşmaya
başladılar. Kaptan Ali çıpa bombalarını tam da saldırı başladıktan sonra aktif
olacak şekilde korsanların filosuna doğru ateşledi. Çatışma başlamıştı. 

Çıpa bombalarını sadece amiral gemisinin etrafındaki dört gemi için ateşlemedi.
Onların şaşırtma saldırısı sonrasında, kruvazörleri takip etmesi gerekiyordu. 

Korsanlar çıpa bombalarını farkettiklerinde saldırı pozisyonu almışlardı. Amiral
gemisi diğerlerinin gerisinde kalmıştı ve onu koruyabilecek gemiler de
uzaklaşmışlardı. Korsanlar Kaptan Ali'nin uzaklaşmasına inanmış gibiydiler. Çıpa
bombaları patladı, oluşan gravitasyon alanları korsan gemilerinin yerine
çakılmasına sebep oldu. Amiral gemisi de filonun gerisinde çakılıp kalmıştı. O
anda Kaptan Ali'ye yardıma gelen iki kruvazör, amiral gemisine doğru saldırıya
geçtiler, çıpa bombasına takılmamış dört gemi, amiral gemisini korumak için geri
döndü. Kruvazörler bu dört gemiyi görünce kaçıyormuş gibi, Kaptan Ali'nin
bulunduğu yönün zıt tarafına doğru kaçmaya başladılar. Korsanlar bu kadar çok
çıpa bombası beklemedikleri için şaşırmışlardı. Dört gemi, kaçan kruvazörlere
yetişecek gibiydi ama kruvazörler, ellerindeki çıpa bombalarını bırakıp, gelen
gemileri de oldukları yerde çakılı bıraktılar.

Çıpa bombaları iki saat kadar etkiliydi ve bunun yarım saati geçmişti. Kaptan
Ali bütün gemilere amiral gemisine saldırma emri verdi. Amiral gemisinin
motorları çıpadan kurtulmaya yetmiyordu, Kaptan Ali sabit bir hedefe
saldıracaktı. Korsanların amiral gemisi Kaptan Ali'ye mesaj göndermeye başladı.
Ona yıllarca çalışsa elde edemeyeceği kadar zenginlik teklif ettiler ama Kaptan
Ali bunun bir oyun olduğunu biliyordu. Korsanların amacı çıpa bombalarının
süresi bitinceye kadar onu oyalamak, sonra da saldırmaktı.

Kaptan Ali gemisinin tüm gücünü uç lazere vererek, Amiral Gemisinin kalkanına
doğru hedef aldı. Kalkanın erimesi dört dakika sürdü, daha sonra motorlarına
saldırdı, onlar infilak ettikten sonra da gemideki korsanlara kurtulma
şanslarının olmadığını, ancak teslim olurlarsa canlarının bağışlanabileceğini
söyledi.

Bu arada diğer gemilerden ikisi Kaptan Ali'ye roket göndermeye başladı.
Bulundukları yer uzak olduğu halde, ellerinden sadece bu geldiği için
roketlerini ateşlemeye başlamışlardı. Kaptan Ali bu roketler uzaktan geldiği
için kolayca defetti ama çıpa bombalarının süresi içinde amiral gemisini yok
etmesi gerektiğini biliyordu.

Korsanlar asla teslim olmayacaklarını söyledikten hemen sonra hem uç lazer, hem
de roketlerle amiral gemisine saldırdı ve güvertesini yaktı. Gemi parçalandı.
Korsanların elebaşı da bu saldırıda ölmüştü. Kaptan Ali, mesajlarla diğer
gemilerin kendi aralarında ne yapacaklarını soruşturduklarını gördü. Onlara
teslim olmaları durumunda canlarının bağışlanabileceğini söyledi ama korsanlar
kesinlikle teslim olmayacaklarını söylediler.

Kaptan Ali bu durumda çıpa bombaları bitinceye kadar onların oldukları yerde
çakılı kalmasını fırsat bilerek uzaklaşmaya karar verdi. Korsanların 17
gemisinden biri yok edilmiş, diğerleri zarar görmemişti. Kalanların birbirine
girmesi veya çekilmesini bekliyordu ama korsanlar, amiral gemisinin yok edilmesi
durumunda ne yapacaklarını biliyor gibiydiler. 

Korsanlar çıpa bombaların kurtulduklarında, Mars saldırısını iptal edip, Kaptan
Ali'nin gemisini takip etmeye başladılar. Kaptan Ali'nin gemisi güneşin diğer
tarafında bulunan Dünya'ya doğru yön değiştirdi. Korsanların Mars'ı geçip Dünya
filosuna saldıramayacağını tahmin ediyordu.

Bu sırada korsanların arasında aslında ihtilaf başlamıştı. Başlangıçta herkes
çok öfkeliydi ve amirallerini öldüren gemiye saldırıp, intikam almaya
çalışıyorlardı ama bir sonraki komutanın kim olacağını belirlemeleri
gerekiyordu. Kaptan Ali mesajlaşmaları dinlediğinde bazı gemilerin neden daha
yavaş geldiğini anladı, korsanların arasındaki bir grup, kendi liderlerini
komutan yapmak istiyordu ve bunun için de savaşmaları gerekeceğinin
farkındaydılar. Önce diğer gemilerin çatışmada zayıflamasını bekleyecekler,
sonra da kendi liderlerini başkan yapmak isteyeceklerdi.

Kaptan Ali bu mücadelenin erken başlaması durumunda, korsanların birbirine daha
erken gireceğini anladı. Bu kavgayı tetiklemenin yolu, onların kendi gemisinin
yok olduğunu görmeleri olabilirdi. Korsanlar hala çok uzaktaydılar. Gemiyi
robotlara teslim edip, mürettebatı kendi de dahil kapsülle Mars'a doğru
kaçırmaya karar verdi. Geminin kapsülleri çok hızlı yol alabiliyordu ve korsan
gemilerinin yakınından bile geçseler, korsanların onları yakalaması zordu.

Üç kapsülü de hazırladı, planını mürettebata anlattı. İkinci kaptan itiraz etti,
kalıp savaşmak istiyorlardı. Kaptan Ali onlara savaşırlarsa iki veya üç korsan
gemisini yok edebileceklerini ama daha geride 11-12 gemi olacağını söyledi, hem
gemileri yok olmuş, hem kendileri ölmüş olacaktı. Bunun yerine gemiyi şimdiden
feda edip, robotlara bırakmak ve gitmek daha etkiliydi. Tahmin ettiği şekilde
gelişirse zaten korsanlar Kaptan Ali'nin gemisini yok ettikten sonra ikiye
bölünüp birbirleriyle savaşmaya başlayacaklardı.

Mürettebat planı kabul etti. Robotlar savaş durumuna alındı. Kapsüller
hazırlandı ve yarım saat içinde gemiden tüm insanlar kapsüllere binerek
ayrıldılar. Kapsüllerin hedefleri Mars'tı. Gemide kalan robotlara da mümkün
olduğu kadar kaçıp, daha sonra savaşmaları talimatını verdiler.

Gemi güneşe doğru gidiyorken, kapsüller de bir yay çizip Mars'a doğru yol almaya
başladı. Kaptan Ali gemisinin radardan kaybolduğunu görünce hüzünlendi.
Emrindeki diğer iki gemiye de farklı yönlere doğru kaçmalarını söyledi. Savaş
gemisi ve korsanların amiralini öldüren kendi gemisi olduğu için onu
takip edeceklerini düşünüyordu. 

Kapsüllere korsanların radarlarına takılmadan Mars'a doğru yol aldılar.
Mars'a ulaşmaları dört günden fazla sürecekti. 

Mars'a ulaştıklarında, yörüngeye girmek için iletişim kurmaya çalışırken
insanların çok sevindiğini gördüler. Mars'ta General Çebişev de dahil olmak
üzere herkes sevinç çığlıkları atıyordu. Kaptan Ali'nin taktiği işe yaramıştı,
korsanlar robotların kullandığı gemiyle çatışmaya girmiş, iki gemi kaybetmiş ve
daha sonra da birbirleriyle çatışmaya başlamışlardı. Kaptan Ali'nin emrindeki
diğer gemilerden birinin radar mesafesinden çıkmadan başlayan bu çatışmada
korsan gemilerinin hepsi hasar görmüştü. Anlatılana göre korsanların arasındaki
üç grup birbiriyle çatışmaya başlamış, sonunda çoğu hasar görerek bulundukları
alanı terkedemez hale gelmişlerdi. Üç korsan gemisi kaçmıştı. General Çebişev
Mars filosunun tamamı geldiğinde korsanların geri kalanını teslim almak üzere
onların çatıştığı bölgeye göndereceğini söyledi.

Kaptan Ali büyük bir törenle karşılandı. Çok başarılı bir strateji kurup, bunu
da uygulayan, sadece kendi gemisini kaybedip, diğer gemiler zarar görmeden
korsanların onyedi gemilik bir filosunu yok eden, çalınan altınları da bulup
getirdiği için General, Güneş Konfederasyonun askeri madalyalarından biri olan
Gümüş Hilal madalyası taktı.
