---
title: "Beş Duyusuz Bilgi"
date: 2019-01-13 18:36:06
expiryDate: 2020-01-13 18:36:06
dp: 14427
featured_image: "/images/header-91.jpg"
images: ["/images/header-91.jpg"]
published: true
tags: [bilgi]
---



*1:* 5 duyusundan hiçbiri çalışmayan biri, diyelim ne görüyor, ne duyuyor, ne tat
alıyor, ne koku, ne dokunmayı hissediyor, tamamen boşlukta yaşıyor. Böyle birini
hayal edebiliyor musun?

*2:* Evet, böyle birini hayal edebilirim. Bu neredeyse kabus gibi olacaktır ama
hayal edebilirim.

*1:* Böyle birini hayal edebiliyorsak, aslında böyle birinin varolabilmesi imkanını
kabul ediyoruz demektir, değil mi?

*2:* Evet, böyle biri varolabilir.

*1:* Böyle biri varsa, olabiliyorsa, o zaman bu insanın *ruhu* veya *aklı* da olmalı,
değil mi? Beş duyudan ayrı bir şekilde, onların yokluğunu anlayacak biri...
İçine baktığında birini görmeli.

*2:* Hmm, burada iki problem var, birincisi şu: Eğer bu insan hayatında hiç
görmediyse, görmenin nasıl bir şey olduğunu bilmeyecektir. Duymadıysa aynı
şekilde. Eğer bir zamanlar görüyor olduğunu ama sonradan kaybettiğini kabul
edersek, belki bu sonuca ulaşabiliriz, ancak eğer doğuştan itibaren boşluktan
aşağı düşen birinin *aklı* veya *ruhu* var mıdır?

*1:* *Algısı olmadığında aklı olmaz* mı diyorsun?

*2:* Bu biraz sanırım *hakkındalık* mevzuuyla ilgili. Yani *düşünce* dediğimiz şey,
her zaman *başka bir şeyle* ilgilidir. Düşünce her zaman *bir şeylerin
hakkındadır.* Aklın çalıştığını bir takım algılar üzerinden tarif edebiliriz.

*1:* Ama bu *kanun* diyemeyiz herhalde.

*2:* Kanun diyemesek de, şunu söyleyemek mümkün: Eğer bir insan herhangi bir algıya
sahip değilse, duyularından hiçbiri çalışmıyorsa, onun aklı bildiğimiz şekilde
çalışmayacaktır. Aklı olabilir, ruhu olabilir, ancak bunların varlığını bizim
anlamamız mümkün değil, dahası kendi anlayabilir mi?

*1:* Bu akıl hissi, *ruhun ağırlığı*, sen de bunları hissetmiyor musun?

*2:* Evet, ben bunları hissediyorum, doğru, bilincim bende bir şeyleri
taşıyormuşum hissi veriyor, *şuur* dediklerini hep bir duyguyla *yüklü* olmak
gibi anlıyorum ama mesele şu ki, bunun başkalarında da aynı şekilde varolduğunu
veya olmadığını bilemem.

*1:* Russell'ın dediği gibi analojiyle bilebiliriz, yani, düşünüyoruz ve bunun
bizde dışarıdan görünen etkileri var, bilinçli olduğumuzu söylüyorlar ve biz de
*insanlar* gibi davranıyor. Biz bilinçli olduğumuz için böyle davranıyorsak,
diyelim konuşabiliyorsak, diğer insanlar da konuşabiliyorsa, o zaman onların da
bilinçli olduğunu kabul edebiliriz. 

*2:* Bu analoji çok sağlam görünmüyor bana ama sağlam olsa bile konumuzla bir
ilgisi yok, çünkü beş duyusu da çalışmayan bir insanın nasıl olup da böyle bir
analojiyle kendi bilincini keşfedebileceğini bilemiyoruz. Öyle bir insan,
başkalarının bilinçli olduğunu bilemez ve bu sebeple kendinin de bilinçli
olduğunu bilemez.

*1:* Ama bizim bilme imkanımız var. 

*2:* Nasıl?

*1:* Diyelim beyindeki elektrik hareketlerini inceleyerek, bu kişinin bilinçli
bir insan olduğunu görmek mümkün olabilir.

*2:* Bunun nasıl çalışabileceğini bilmiyorum ama beş duyusu olmayan bir insanın
beyninin, normal insan beyni gibi olmayacağından neredeyse eminim. Hatta
diyebiliriz ki, bilinci olduğuna inanmadığımız bir hayvan, diyelim bir maymunun
beyin tomografisi, beş duyusu da olmayan birinin tomografisinden, normal
insanlara nazaran daha bilinçli görünecektir. Beyinde böyle bir işaretlemenin
mümkün olduğunu kabul etsek bile.

*1:* Hmm. Olabilir ama ben böyle bir insanın bilinçli olduğuna inanıyorum yine
de, bilincin insanın algılarıyla şekillenmediğini, içten gelen bir *şey*
olduğunu düşünüyorum.

*2:* Bu inancını değiştirme imkanım sanırım yok ama en azından böyle olsa bile,
bunu bilme imkanımızın olmadığını söyleyebilirim. Başa alalım, beş duyusu
olmayan bir insanın bilinç sahibi olduğunu nasıl bilebiliriz? Hatta o bile
kendinin bilinçli olduğunu nasıl bilebilir?

*1:* İnsanın bilinci başkalarına dayanan bir bilgi değil ki? Kendi düşündüğünü
bilebilir, hiçbir şey algılamasa da aklından bir şeyler geçecektir, bir his
olacaktır, bir zihni varsa, bunun varlığı belli bir *hissi* de mecbur kılar.
Değil mi?

*2:* Hadi bu şekilde insanın kendi bilincinin farkında olacağını varsayalım.
Yani beş duyusu olmasa da bir insan düşündüğünü bilebilir. Ancak bu bildiği
*şey* herhalde bizim bildiklerimiz ve ifade ettiklerimiz gibi olamaz, çünkü
insanın bilgisini aktarması için başkalarıyla ortak bir *dünyada* yaşaması gerek
ve bu şekilde sadece kendi zihnine hapsolmuş bir insanın yaşadıklarını aktarması
mümkün değil.

*1:* Sanırım bunu kabul edebilirim. Bilmediğini iddia etmek bence mümkün değil,
ancak bizim onun bilgisini anlamamız da mümkün değil. 

*2:* O halde baştaki soruya dönecek olursak, böyle bir insanın bilip bilmediği
üzerinde konuşmak *spekülasyondan* öteye gitmez. Benim açımdan öyle birinin
*biliyor* olması da farketmez çünkü aktaramadığın bilginin varolup olmadığını
bilemezsin.


