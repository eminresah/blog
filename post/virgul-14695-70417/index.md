---
title: "Virgül 9 Ekim #1"
date: 2019-10-09 12:31:59
expiryDate: 2020-10-08 12:31:59
dp: 14695
featured_image: "/images/header-81.jpg"
images: ["/images/header-81.jpg"]
published: true
tags: []
---



Yazmak düşünmektir, düşünmek de yazmak. Düşünmeden yazmak mümkün değil, en
azından içini dinleyecek ve ondan akana dikkat kesileceksin ki elin de bir
yandan yazmaya devam etsin. Ucu nereye vardığı belli olmayan vehimler ve
hayaller içinde insanın yazması zor, kesilip gidiyorsun. Zihin üstüne bir at
gibi binip idare etmen gereken bir şeyken, yularını bulamdığın için alıp seni
bilmediğin yerlere, bulutlara, lav dolu volkanlara, geçmişin ve geleceğin
cehennemine götürüyor.

Bunların bazısının müze gezmek gibi, kendi geçmişini gezip, *bak neler olmuştu*
diye ibret almaya yaraması mümkün, bazılarının *gelecek inşaasına* da yaraması
mümkün ama insanların çoğu düşüncesinin vehim, kuruntu ve boş hayal olmasından,
bizi *geçmiş ve gelecek müzesine* götüren rehberin ya dilimizi bilmediğini,
veyahut bizim ona dikkat etmediğimizi çıkarabiliriz. Müzeyi ne için geziyorsun?
Muhtemelen rehber sana bir şeyler anlatmaya çalışıyor ama onu anlamadığımız için
bizi tekrar tekrar götürüyor oraya.

Belki de sadece eğleniyor, belki de anlayacak bir şey yok, belki de
düşüncelerimize, duygularımıza dikkat kesilince, gerçek manada onları dinleyince
susacaklar. Onlarla karşılaşınca yüz çevirdiğimiz için yaramazlık yapıp ilgi
bekleyen çocuk gibi gözümüze girmeye çalışıyorlar. 

Zihin atının bizi nereye götürdüğünü belirleyebilsek, ne kadar iyi olurdu, değil
mi?


