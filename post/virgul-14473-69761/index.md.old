Title: Virgül 1 Mart #1 
Author: Emin Reşah
Date: 2019-03-13 12:59:59 
Dp: 14473
Status: published
Image: /img/header-00.jpg

Yazılacak ne kaldıysa, hepsinden daha gerçek olan gözlerinin önünde. Okumak
insanı gerçeklere yaklaştırır mı, uzaklaştırır mı? Yazı seni hayatın kendisinden
uzaklaştırır ama *yeni bir gerçeklik* mi üretir? Bu gerçekliğin kendisinden daha
elim ve daha vahim olan bir şey varsa, sahteliğin herhangi bir *gerçeklik* için
geçerli olduğu gibi, yazı gerçekliği için de geçerli olduğudur.

Gerçek dediğimiz tutarlılıktır. Her metin kendi içinde bir tutarlılık yaratır.
Bu tutarlılık kainatın tutarlılığı kadar kaim ve sağlam değildir. Yazı sadece
kendi içinde geçerli, onu okuyup hayal edebilenlerin kafasında mevcut bir gerçek
üretir. Bu gerçeğin, kainatın gerçeğine uyması gerekmez, zaten çoğu zaman da
uymaz.

Ancak bazıları yazı gerçekliğini, kainatın gerçekliğinden üstün tutar. Bunun
amacı da, yazı gerçekliğinin bilinmeye ve aktarılmaya daha uygun olmasıdır.
*Konserve gerçeklik.* Gerçek yiyecekleri yetiştirip, hazırlayıp, yemek paketli
gıdayı tüketmekten zordur. Ayrıca *gerçek yiyecek* genelde daha yavan gelir,
*gerçeklik* de böyledir, insanlara kitabi masallar anlatırsanız sizi daha çok
severler, onlara *gerçek gözünün önündekidir* dersen seni dinlemeyeceklerdir. 

Kolay olan her şey gibi, yazı gerçekliği de, kainatın gerçeğine nazaran daha
popülerdir. İnsanlar bir *fikrin* mantıklı olup olmadığını, bunun *hakikat* olup
olmadığından daha kolay konuşur. Bazıları hakikatin ne olduğunu da bilmez, onu
yazının gerçeğiyle karıştırır.

Hayatın hakikatini başkasına öğretemezsin çünkü o *bilgi* değildir. 
