---
title: "Pendul 25 Temmuz"
date: 2019-07-25 18:31:24
expiryDate: 2020-07-24 18:31:24
dp: 14620
featured_image: "/images/header-71.jpg"
images: ["/images/header-71.jpg"]
published: true
tags: []
---



Pendul ne demek?

Pendulum, *sarkaç* demek. Pendul de her paragrafında sarkaç gibi gidip gelen,
diyalog formundaki yazı formatı oldu. *Böyle buyurdum ben.*

İki kişi arasında salınan yazılar?

Öyle de denebilir. Eski dilde *pandül* diye bir kelime var, Fransızca
*pandule'den* geçmiş, ben de başta *pandûl* diyecektim ama modern kulaklar bunu
*sarkaç* yerine *pantul* ve *pantolona* daha yakın bulurlar diye vazgeçtim.

Anladım. Bundaki amacın ne peki, neden diyalog formatı ve neden böyle isimsiz?

Kendi kendime diyaloglar yazıyorum çünkü bunları konuşacak kimseyi o anda bulma
imkanım yok. Ayrıca kendimle konuşmak, başkasıyla konuşmaktan kolay geliyor. İki
kişinin anlaşması bana her zaman mucizevi gelmiştir, hayatta bu mucizeye pek
güvenmediğim için, bir meseleyi kendime anlatmaya çalışmak daha kolay.

Bir yandan da düşünüyor gibisin.

Bir yandan da düşünüyorum. Paragraflar doğal kesintiler, insan zihninin de blok
halinde tek bir düşünceyi uzun uzun anlamaya yatkın olmadığını düşünüyorum.
Gözümüz görmek için titreşir, işitmemiz için titreşim olması gerekir, bu yazılar
da *titreşiyor* ki insan kendini bir blok yazının altında kaybetmesin. Kendim de
yazarken, *bu yazdıklarında ne gibi bir boşluk var?* diye düşünüyorum. Plansız
başlayıp geliştirmek mümkün oluyor o sebeple.

Sadece pedagojik bir araç değil yani, sorular gerçek sorular oluyor?

Evet, sorular genelde gerçek sorular oluyor. Şu sıra mesela bütün bir
[Algoritmik
Teknokrasi](https://eminresah.com/work/algoritmik-teknokrasi-14563-29361/)
yazısını bu formatta yazmaya çalışıyorum, ne zaman biter, bitince düşüncelerim
ne hale gelmiş olur bilmiyorum. Bu yazılar benim için daha çok bir düşünme
aracı.

