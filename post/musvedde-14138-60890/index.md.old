Title: Müsvedde 31 Mart 09:50
Author: Emin Reşah
Date:  2018-03-31 09:52:26
Dp: 14138
Status: published
Image: /img/header-99.jpg

İnsanın kaldıramayacağı kadar ağır yükle yüklenmesinin bir diğer anlamı,
*iyilik* devşiremeyeceği kadar çok bilgiyle donatılması. Çok bilmek, bu bilgiyle
ne yapacağını bilememeye de sebep olabiliyor.

Böylesi mümkün mü? Eskiden belki değildi, insanların bilgiyi sadece *insani
hızda*, elde yazarak, sesli okuyarak ve dinleyerek paylaştığı zamanlarda *en
fazla ne kadar bilebilirsin?* Zamanımızda artık bilginin çoğu makinelerde
üretildiği ve bu makineler de susmak bilmeyen bir hızda çalıştığı, bilgi
üretmekte yarıştığı için insanın kaldıramayacağı kadar ağır bilgiyle dolması
mümkün.

Bu da değişik bir körlük getiriyor. Photokeratitis dedikleri kar körlüğüne
benzeyen bir hal. Kendimiz için neyin önemli, neyin önemsiz olduğunu farketmek
bu kadar bilgi arasında imkansızlaşıyor.

Az bilmenin daha önemli olduğu zamanlara geldik. Her gün sair çöp kamyonlarından
kafamıza boca edilen bilginin arasında *kıymetli bir şey* olup olmadığına karar
vermeye çalışmak yerine, o çöplükten uzaklaşmak daha önemli bir adım olacak gibi
duruyor.

Bir yandan o çöp kamyonlarının yapımında çalışıp, bir yandan uzak durmayı nasıl
becerebileceğimse, tabii, daha başka bir soru. 

