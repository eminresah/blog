Title: Virgül 16 Nisan #2 
Author: Emin Reşah
Date:  2019-04-16 11:25:54
Dp: 14519
Status: published
Image: /img/header-103.jpg

Bir örgüt kuruyor olsan önce neye karar verirsin?

Birincisi kadın erkek ilişkileri. Grup içinde cinsellik ne kadar rahat, ne kadar
kolay?

İkinci mesele, para nereden geliyor? Paranın nasıl edinileceğini belirlemeden
herhangi bir örgütün etkili olması mümkün değil.

Üçüncü mesele ise, ideoloji. Bu aslında *ürün farklılaştırması* babında, asıl
mesele *iktidarı yıkıp, iktidar olmak* ama bunun için insanlara bir *sebep*
sunmanız, bir ideoloji anlatmanız gerek. Ölümün ötesine geçen bir ideoloji.

İnsanlar sanıyorlar ki, örgütlerin asıl etkisi ideolojilerinin keskinliğinden
ileri geliyor: Hayır. Örgütlerin etkinliği ilk iki unsuru nasıl
belirlediklerinden ortaya çıkıyor. Günümüzde kadınlara erişimin kısıtlı olduğu
bir örgütün, mensup bulması zor. Bir şekilde, ya *devrim nikahı* ile, ya
*teaddüd-ü zevcat* ile veya başka şekillerde *normun* dışına çıkmak gerekiyor

Normun dışına çıkılan ikinci konu da paranın nereden geleceği: Normal ticari
yollardan bir örgüt inşa etmek imkansız, çünkü yıkmaya çalıştığınız sistem zaten
sizi belli bir yere konumlandırmak için vergi topluyor ve zapt-u rapt altına
alıyor. Eğer *legal* yoldan etkili olmaya çalışıyorsanız, ortalamanın dışına
fazla çıkamazsınız. Bu durumda izin verilmeyen şeylerin ticareti gerek. Ancak bu
şekilde örgütün *savaş için harcanabilir parası* oluyor.

Bu ikisi doğru olmadığında, *doğru fikir* ile amaca ulaşmak mümkün değil.
İnsanların fikirle aralarındaki münasebet, aslında yaşadıkları hayata
*beyazlatıcı* dökmek anlamında mevcut: Kimse fikrin hayata geçmesiyle veya
gerçekten yaşamasıyla ilgilenmiyor, fikir *iktidar* edinmek için bir araç ve
örgüt işleyişindeki iktidar ilişkilerini izah etmek de için fikre ihtiyaç var.
İnsanlara *biz bu işi ne olursa olsun kendimiz iktidar olmak için yapıyoruz ve
asıl araçlarımız da kadın ve para* diyecek değilsiniz, onlara dünyevi veya
uhrevi cennet vaadinde bulunmanız lazım.

Bu da herhangi bir fikir olabilir, kendinizi uzaylılarla iletişim içinde
gösterebilirsiniz, geçmiş bir uygarlığın torunu veya gelecekten gelmiş biri gibi
gösterebilirsiniz, veya dünyayı kurtarmak için
mülkiyeti/teknolojiyi/şehir(li)leri/köy(lü)leri/Almanları/Aborijinleri/Müslümanları/Ateistleri/Masonları
vs. yok etmek gerektiğini ileri sürebilirsiniz. Bir şekilde kendinize
bağladığınız ve sattığınız ürünün *en orijinal* hali siz olduğunuz sürece,
alıcınız olacaktır.

Bu konularda fazla mı *cynic* kalıyorum, bilmiyorum ama gördüğüm kadarıyla bu
ilk iki konuda *orijinal* olmayan bir örgütün, fikriyle etkili olacağına
inanacak kadar genç değilim artık.
