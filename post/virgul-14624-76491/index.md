---
title: "Virgül 30 Temmuz"
date: 2019-07-30 14:13:39
expiryDate: 2020-07-29 14:13:39
dp: 14624
featured_image: "/images/header-29.jpg"
images: ["/images/header-29.jpg"]
published: true
tags: []
---



Sabah farklı bir hüzünle uyandım. Müphem bir hüzün, günümü yoracak kadar
şiddetli değil ama içten içe sızlayan bir hüzün.

Belki *ebedi yalnızlığı* farketmenin getirdiği bir hüzün bu. İnsanlarla arandaki
duvarın asla aşılmayacağını bilmenin hüznü, seni sevseler de anlamayacaklar,
anlamadıkları için de sıkılacaksın, sıkıldığında onları uzaklaştırmaya
çalışacaksın ve kendini *ağıra sattığını* sanacaklar. Ben kendimi ağıra
satmıyorum. Sadece farklı dünyalarda yaşadığımızı idrak ettikçe, kendi dünyama
kaçıyorum.

Kendi dünyamda insanlar yok değil ama bu *insanlık* kendini normal halleriyle
izhar ediyor. İnsanlar *samimiyeti* kusurlarını paylaşarak gösterir, aynı suçu
işleyenler kadar birbirine samimi olan yoktur ve bende --kabahat olmadığından
değil de, bunları paylaşacak kadar kimseye güvenmediğimden-- bu konuda yakın
durduğum kimse olamıyor. Güvensizliğin getirdiği bir yalnızlık ve yalnızlığın
getirdiği bir güvensizlik bu. Kısır döngü.

Bu konuda kendimi *özel* hissetmiyorum. Bilakis çağımızın insanının karakteri
bu, hepimiz bir şekilde *iyinin* ne olduğunu biliyoruz ama bunlara inanmak ve
yaşamak zor, içimizde akan nehirlerde gördüğümüz akisler, onlardan rüyalarımızda
aldığımız kova kova resimler bize olduğumuz kimse olmadığımızı söylüyor,
göründüğümüz kimse olmadığımızı, daha düşkün, bitkin, kötü bir insan olduğumuzu,
kendimizi düzeltmeye çalışırken yoruluyoruz, *insan kendini düzeltebilir mi?* ve
böyle bir imkan var mıdır?

Hayatın akışına kendimi bırakmak dışında bir çözüm bulamadım, kendimi terbiye
etmeye çalışırken, beni terbiye eden ben mi daha güçleniyor, terbiye edilen ben
mi kötülüklerden arınıyor, bunu bilemiyorum. Kendimi tutma konusundaki
becerilerimin gelişmesi kötülüklerden arınmak mı demek? Yoksa nefsini kontrol
etmeyi öğreniyorsun ama bir süre sonra, içindeki arzular, dünyaya bağlılık, zevk
arayışı hızını kaybetmediği ama kendini tutan kolların yorulduğu için yeniden
eskisine mi dönüyorsun? Eğer içimden bir ameliyat yapar gibi o kötülüğü alıp
çıkarmayacaksak, neden kendimle uğraşmaya devam ediyorum? Peki kötülüğün içimden
çıkarılabileceğine dair inancım nereden kaynaklı? Belki de hep orada kalacak ve
benim yapabileceğim sadece ona karşı dikkatli olmak? Yaşlandıkça insanların
nefislerine söz geçirme iradelerinin zayıflaması belki bundan ama herkeste böyle
mi?

İyi yaşlılar da var, nakıs değil hepsi, gerçekten *ermiş* gibi duranlar da var,
o halde bunların yaptıklarını mı yapmalıyız? Yoksa onlar zaten iyiydiler de,
yaşlanınca renkleri solmadığı için daha belirgin mi oldular?

Kendimle deneyler yapıyorum, belki nefsi tutan kol yorulsa bile o nefsin artık
eskisi kadar azgın olmadığını göreceğim. Belki de bütün deneyler akamete
uğrayacak ve ben neysem, o kalmaya devam edeceğim.

