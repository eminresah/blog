---
title: "Virgül 29 Temmuz 01:45"
date: 2018-07-29 01:48:07
expiryDate: 2019-07-29 01:48:07
dp: 14258
featured_image: "/images/header-78.jpg"
images: ["/images/header-78.jpg"]
published: true
tags: [Varoluş]
---



Bitmeyecek şeyler var: Lifehacker diye bir site vardı, hala var, ben eskiden
bakardım. Hayatı kolaylaştırmak için tavsiyeler, şu uygulamayı kur, bunu yap, şu
alışkanlıkları edin, erken kalkarsan yol olur, öğle uykusunun faydaları...

Gördüğüm kadarıyla eski süksesi yok bu tariflerin. Çoğunlukla uygulanacak
olanlar uygulanmış, diğerleri de afaki. Hayatımda %0,1 verimlilik elde etmek
için günlerimi bu arayışa adamaya ne gerek var bilmiyorum.

İnsanla ilgili neyin *bitmeyeceğini* düşünüyorum. Gerçekten, 100 yıl
sonra insanlar hala yeryüzünde yaşamaya devam edeceklerse, onların da ilgisini
çekecek ne var bugün hayatımızda?

Hikayeler. Ancak *başarısızlık* veya *başarı* hikayeleri değil, belki seks ve
güç de değil, çünkü yüz seneye kadar onların büyük ölçüde *çözülmüş* olacağını
tahmin ediyorum. Yüz seneye kadar hala ilginç bulunacağını tahmin ettiğim tek
mesele *varoluş* meselesi. İsterse insanlar kaybolup gitsin ve yerine robotlar
gelsin, onların bile benzer bir derdi olacaktır. (Tabii bu kaygılarını
insanların sözlerinden medet bekleyerek çözeceklerini sanmam.)

Bu sebeple, eğer bir *arsaya* yatırım yapmam gerekse, *felsefi bir arsaya* bu,
herhalde *varoluş* meselesi olurdu. İnsan neden var, ne için yaşar, ne için
anlamlı bir hayata sahip olur, gibi sorular. Bunların çözülme ihtimalinin,
insanın yaşadığı sürece pek mümkün olmadığını düşünüyorum: Tek çözüm belki de
*derman arardım derdime, derdim bana derman imiş* diyen Mısrî'nin sözlerinde,
hayatın anlamını, anlamın kendisinde aramak.

