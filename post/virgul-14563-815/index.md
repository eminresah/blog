---
title: "Virgül 14563"
date: 2019-05-29 17:13:00
expiryDate: 2020-05-28 17:13:00
dp: 14563
featured_image: "/images/header-26.jpg"
images: ["/images/header-26.jpg"]
published: true
tags: []
---



Ramazan'dan önceki hafta sonu beş yaşındaki kızıma ufak bir oyuncak helikopter
aldım. Drone istiyordu, ben de bunu kullanabilirse, doğum gününde daha büyük bir
drone da alabileceğimi söyledim. Anlaştık.

Ertesi gün, annesinin evine bırakırken, bu helikopteri bırakmayı unutmuşum.
Kendisi de uyuyordu bırakırken, uyanınca sayıklar diye oğluma ve annesine mesaj
atıp, ertesi gün helikopteri bırakacağımı söyledim.

Ertesi gün oldu, ben de söylediğim saatte gittim. Annesi hemen inmedi, biraz
savsakladı. Ne olacağını tahmin ettim ama bekledim, bir yandan da helikopterle
oynuyorum. Sonra helikopter uçtu, kontrol edemedim, komşularının balkonuna
kaçtı. O sıra anneleri Hz. Yağsemin teşrif buyurmuş, elimdeki oyuncak ve kitap
torbasını verdim. Helikopterin yerini söyledim, şu numaralı ev, ben bir zile
basıyım falan. Zile bastım ama cevap yok. Gidiyim bari not yazayım...

Arabada notu yazıp bitirdiğim anda, önüne bir polis aracı durdu. Ben de adamları
görünce *o yüksek ve şerefli kadın beni ihbar etti, değil mi?* dedim. Bu konuda
uyarmışlardı ama Ramazan'ın ilk günü, çocuğunun oyuncağını getiren bir babayı bu
şekilde ihbarla pusuya düşürecek kadar yüksek ve şerefli bir kadın olduğunu
düşünmemiştim.

*Efendim, kimliğinizi alalım* dediler.

Tabii şimdi burada açık açık yazmak mümkün olmuyor ama ben bir iki aydır, nafaka
hükümlerine uymadığı için tazyik hapsi olan biriyim. Aranıyorum. Hayatımda
önemli bir değişiklik olmamakla beraber, bir macera olarak yaklaştığımda konu
hayli cezbedici göründü ve nafakayı zamanında vermek yerine, böyle dolambaçlı
yolları kullanarak cari hukukun nafaka ve çocukların velayetini otomatikman
anneye veren kararlarını en azından protesto edebileceğimi düşündüm. Biraz da
karşı tarafı uğraştırmak tabii, o bana çocuklar konusunda teammüden eziyet
ediyor ve ben ona neden nafaka konusunda iyi niyetle davranayım?

Polislere de bunu söyledim, arabada giderken. Onlara tabii Roma ve İslam
hukukunda boşanmada çocukların babanın koruması altında kaldığını, velayetin
anneye verilmesinin modern hukukun bir sapması olduğunu, çünkü veli olarak
babanın bir anneye muhtaç olduğunu ancak veli olarak annenin çocukları yarım
yamalak da olsa babasız büyütmeye yeltenebileceğini anlatmadım. Sadece *nafaka
mağdurları* konusunda biraz konuştuk, onlar da durumun farkındaydı, zaten
hepimiz farkındayız: *Devlet emekli etmek için 25 sene çalışmanı bekliyor ama
bir koca bulur evlenirsen, 3 ayda emekli olabiliyorsun* dedim de gülüştük.

Gözaltı sürecini ilk defa yaşıyorum. Bütün hükümlüler için aynı şekilde icra
edilmiyordur, benimki en hafif cinsinden. Ertesi gün çıkacağımı onlar da
biliyordu ve hepimiz konuya anlayışla yaklaştık. Nöbetçi savcı bulamadılar,
bulsalardı bana on gün izin verip salacaklardı. Beni *misafir* edeceklerini
söylediler, ben de zaten bunu bekliyordum.

Batı'da kendime en yakın bulduğum ahlak felsefesi *Stoacılar* olarak bilinen,
Kıbrıslı Zeno ve talebelerinden neşet eden ahlak felsefesidir. Bunlar hayatta
kötülüğe uğramanın her an mümkün olduğunu, ancak terbiye edilmiş zihin için
bunun mutsuzluk kaynağı olmaması gerektiğini savunur. Kötülük, darlık, hasetten
kuduran pisliklerle çatışma, *düşkünlük* ve hayatın getireceği sair zorlukları
zihninde çözmüş kişi daima mutludur.

Roma'daki *Revakilerin* ünlülerinden Seneca'nın, her ay bir gün *evsiz* gibi
yaşadığını okumuştum. Eve, lükse ve rahatlığına muhtaç olmadığını tecrübe etmek
için. Sokaklarda yatıp, köpeklerle aynı kaptan içecek kadar evsiz, bir yandan
ülkenin sayılı zengin ve nüfuzlularından biriyken evsiz. Ben de bu *nafaka
hapsi* deneyini, yılda iki veya üç defa *suçlu gibi yaşamak* için kullanmayı
düşünüyorum. Hayatınız boyunca tutuklanmak veya hapse girmekten korkmak yerine,
bunu tecrübe edip, zihnen üstesinden gelmek daha iyidir. Gecenin bendeki
neticesi de bu oldu. Nezarethane artık korkulacak bir yer değil, Hz. Yağsemin
bana böyle bir imkanı bahşettiği sürece, modern dünyanın bu *itilmişleri*
arasında arada sırada vakit geçirmeyi kendimi terbiye etmek için iyi bir yol
olarak görüyorum. Hayatta insanın başına neler gelebileceğini, ikisi sandalyede,
biri yerde oturan başlarına lamba takmış üç kaçak Afgan'ın durumunda, kitap dolu
fildişi kulenizden daha iyi tefekkür edersiniz. Tabii ki oradan istediği zaman
çıkabilecek olmanın rahatlığı mevcut, tam bir *hapis tecrübesi* de değil, ancak
normal hayatın hangi kısımlarına bağımlı olduğunu anlamak için yeterli bir süre.
*Panik atak* geçirecekseniz, herhalde ilk gece geçirirsiniz, askerliğin de en
zor gecesi ilk gecesidir.

Bu seneki ilk iftarımı karakolda yaptım. Sahur da yaptım. Uzun uzun teravih de
kıldım. Bana soda, su, kefir ve hurma getirilmesine izin verdiler. Genel olarak
muamele iyiydi. Sabah savcılığa gidinceye kadar, Hz. Yağsemin'in *hindistan
cevizi sütü gibi hakkı* olan nafaka yatırıldı, cezam düştü ama ben bir süre
kelepçeyle gezdim. İnsanı psikolojik olarak ezmek için kullanılan bir araç bu,
kaçmayacağımı onlar da biliyor, adamla sohbet ediyoruz zaten ama *usul böyle*
işte. Dervişlerin, budist rahiplerin para için değil, *nefis terbiyesi için*
neden dilendirildiklerini de anlıyorsunuz. Hastanede sırada kelepçeli beklerken,
kimse senin bir saat sonra salıverileceğini düşünmez, ne suç işlediğini düşünür,
göbeğime bakınca benim muhtemelen kalpazanlık veya kara para aklamaktan falan
yakalandığımı düşünmüşlerdir. Ben olsam öyle düşünürdüm.

Eğer tanımadığın insanların fikirleri senin için mühimse, öyle bir duruma
düşmemek için *ruhunu satmak* da dahil, her şeyi yaparsın. Modern zamanlar da
sizi bu korkuyla yönlendirir: İnsanlar benim hakkımda, statüm hakkında ne
düşünür? Kimin daha özgür olduğu da o sebeple tartışılır, statüsünün kölesi
olup, *vazifesini* yapan mı, yoksa *doğru olanı* yapıp, sonuçlarını izzetle
kabul eden mi?

Bir de şu: Gördüğüm insanlar arasında sıkıcı olanlar kelepçeli olanlar değildi,
üniformalı olanlardı. Mensup olmak istemediğim grup memurlardı, yanımda
otururken hangi haptan bakışlarının bu hale geldiğini tahmin etmeye çalıştığım
Suriyeli değil. İnsan bazen asıl kelepçenin hangisi olduğunu karıştırıyor,
bileğine geçirilmiş olan bir süre sonra çıkacak, statüne, zihnine ve cüzdanına
geçirilmiş olandan kurtulmak neredeyse imkansız.

