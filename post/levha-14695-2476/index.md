---
title: "Levha 14695"
date: 2019-10-08 17:40:57
expiryDate: 2020-10-07 17:40:57
dp: 14695
featured_image: "/images/header-09.jpg"
images: ["/images/header-09.jpg"]
published: true
tags: []
---




Kararlarının ceremesini kimler çekiyor? Kimlerin eli kimlerin kaderini
değiştiriyor? Kimler kimlerin işlerine kayıtsız ve kimler kimlerin peşinden
ölüme gidiyor?

Ötelerde bir dünya var mı? Hepsi bizim uydurmamız mı?

Hayatın başından beri nimetle ve rüyayla, işlerin düzeni ve kaosuyla, ruhla ve
maddeyle kendini hatırlatan Tanrı, yitip gitmemem için birini gönderdi. Esrar.
Bağımlılık gibi değil de, sanki hep bekliyormuşum gibi.

Ufuk burada kendimizi bilmekle, ufuksuzluk kendimizi unutmakla. Ufkumun neresi
olduğunu, elimin ve gözümün ancak nereye uzanacağını bilirsem, *bütün
mümkünlerin bilgisi* elimde olur. Bilmiyorum demek zor değil çünkü bilmeyişler
insanın tabii hali. Gökyüzünün mavi olması ve gri bilgi bulutlarının gölgesinden
uzakta berrak bir sadelik taşıması gibi insanın zihni de bilmeyiş halinde sakin
bir berraklıkla dünyaya bakıyor.

Sana kelimeler hazırlamıştım ama hepsi yolda döküldü. 

Esrar padişahından bir ilham gelir de içedönük benliğim sırlardan bir parça elde
eder diye saatlerce oturduğum yerde bekliyorum. Şu ana kadar bir iki kırıntı
dışındaki ki onlar da zaten ne kadar sır sayılabilir bilmiyorum, padişahtan bir
şey düşmedi. Beklemeye devam ediyorum çünkü zaten başka ne yapabilirsin? İnsan
köle olduğunda ve ebediyyen köle kalacağına iman etmişse, bir efendiden başka
efendiye geçme konusunda o kadar da istekli olmaz. İyi kullar o sebeple bir
tanrıyı bırakıp başkasına gitmez. Bunu efendileşmeye çalışanlar yapar. Kendisini
azat edecek bir efendi arayan kölelerin işidir tanrı değiştirmek. Ara sıra
padişahın hikmetini sual etsem de tahtında gözüm yok. Bu sebeple de kırıntı
kabilinden ne düşerse, artık, veya düşmezse de nasibimize, burada beklemeye
devam edeceğim.

Kendimi ibra edecek değilim. Ölümden önce günahtan kurtuluş var mı? Kendini
bilerek kurtulabilir misin? Bildiğim adamın pek de ibra edilecek, günahsız kabre
girecek hali yok ama bir ihtimal, ufak da olsa bir ihtimal, beklediğim kapı
hürmetine *geç* denir, *burada durma, fazlalık yapma, şurada dur.*

Şurada dur ve olduğun halinle geç git. 





