Title: Astroloji ve Kader Üzerine 
Author: Emin Reşah
Date:  2018-07-27 18:28:00
Dp: 14257
Status: published
Tags: Bilgi, Astroloji, Epistemoloji
Image: /img/header-67.jpg

#### 1

Astroloji ile ilgili bir program yaptık, geçen sene. *Doğum haritasından*
kişinin karakterini anlatırken, falanca gezegen 1. evde, filanca burçla feşmekan
burç kesişmiş... diye bilgileri girip, 20-30 sayfalık bir *kişilik analizi*
alıyorsunuz.

Astroloji'ye o sebeple biraz aşinalığım var. Çok aç kalırsam, programı ve
Internet'te mebzul bulunan doğum haritası sistemlerini kullanıp, *astrolog*
olabilirim. Sakallarım da bana bir *büyücü* havası vermeye başlamışken, bence en
azından ev kirasını ödeyecek kadar bir gelirim olur.

Peki, astroloji doğru mu, bence? 

Hayır, bence doğru değil. Astrolojiye *inandığını* söyleyenler, bunun *kişilik
analizi* tarafını beğeniyorlar: *Günlük fal* çünkü biraz tuhaf, gazetede yazan
*Yengeç burçlarını bugün aşk hayatlarında önemli gelişmeler yaşayacak* lafına
inanmak için zihinsel engelli değilse de, ona yakın olmak lazım. Çoğu insan
bunları kendilerinin yer aldığı bir hikaye/kurgu gibi okuyor zaten. İnsan
beyninin hikayeci tarafını gıdıklıyor.

Ancak günlük falla, *kişilik analizi* arasında önemli bir teknik fark yok.
Gazetede yazan değil de, *astrologlara* danıştığımızda, *bugün neler olacak?*
diye soran biri, *doğduğum zamanki gezegen ve burç konumları ile bugünkü gezegen
ve burç konumları ne gibi ilişkiler geliştirmiş?* diye sormakta. Eğer o günün neler
getireceğini bilmenin *imkansız* olduğunu düşünüyorsanız, kişinin *karakterini*
bilmek de *imkansız* olmalıdır, çünkü bunlar temelde aynı yöntemle açıklanıyor. 

Tabii (benimki gibi) akıllı astrologlar, *biz gelecek hakkında kesin şeyler
söyleyemeyiz* derler, *bu sadece insanlara kendilerini tanımaları ve önlem
almaları için bir sunulmuş bir yorumdur* falan. Bu *söylediklerin çıkmadı* gibi
*cahilce* bir eleştiri getiren olursa diye düşünülmüş bir *eleştiri tahliye
vanası,* orada bulunuyor ki, benim gibiler *saçma* dediğinde, *biz falcı
değiliz, zaten gelecek hakkında bir şey söylemiyoruz* diyebilsinler. 

Buna rağmen benimkine bir iki kere *somut tahmin* yaptırdım ve (benim cahilce
tahmin ettiğim gibi) çıkmadı. *Falanca tarihten sonra yurtdışına çıkacaksınız*
dedi kadıncağız, hala memleketteyim, *filanca tarihte dava bitecek, çocuklar da
sana verilecek* dedi, görünüşe daha uzun yıllar bu davalarla yaşamaya alışacağım
ve anneleri üstlerinde sigara söndürmediği sürece çocukların *bende kalması*
mümkün değil (ve zaten istemiyorum.)

Astrolojiye ve sair falcılık/kehanet sistemlerine inanmıyor olmamın sebebi de,
naçizane, basit. Gelecek hakkında ufak veya büyük bir olayı bilmek için tüm olay
örgüsünü, sebepleriyle taklit edebilecek, bunlara uygun bir sistematik olması
lazım. *Kainatı simüle ediyorum* diyebilecek. Batı astrolojisi, nisbeten
karmaşık ve yoğrulabilir bir sistem olmakla beraber, *kainatı simüle edecek*
kadar değil. Kainatı ancak kainat simüle edebilir. 

#### 2

Soru tabii ki şu: *Bilen nasıl biliyor o zaman?* 

Bunun birinci sebebi, *cold reading* dedikleri, insanların beklentilerine cevap
verecek bir metni oluşturmanın kolaylığı. Ben buraya *Şamdan burcu* için bir şey
yazsam, her insanda bulabilecek özelliklerden 1000 kelimelik bir yazı üretsem,
okuyanların önemli bir kısmı bunun kendilerinden bahsettiğini düşünecektir.
Çünkü insan bir şey okurken, kendine uyan kısımlara dikkat eder ama uymayan
kısımları atlar. 

*Yengeç burcu* ile ilgili yazılanlarda da, kritik kafamla okursam bana uymayan
hayli özellik bulurum, diğer burçlarda da bana uyanları bulabilirim ama kimse
başkasının burcunda kendine uyan özellikleri aramaz.

İkinci sebep ise, bu gibi *kehanet araçlarının* gerçekte *imtihan* vasfında
olmasıdır. 

#### 3

1. notta söylediğim *hiçbir sistematik gelecekten haber vermeye yaramaz*
   hükmünü, bütün falcılık sistemlerini elden geçirip, bütün *gizli ilimleri*
   öğrenip, hepsini deneyerek ulaşmadım. Bu *a priori* bir hükümdür.
   
*Falanca konuda astrologa sordum ve bildi* gibi bir cevap bu sebeple, bu hükmü
değiştirmeye yetmez. 

#### 4

Bir astrolog, nasıl biri olduğumu tam olarak bildiğinde bundan ne anlamam
gerekir?

Buradaki seçenekler şunlar: 

Kullandığı sistemin/bilginin *herkes* için, her zaman geçerli şekilde, *kim
olduklarını* gösterdiğini kabul etmemiz gerekir. Bu durumda bu astrolog,
insanlar hakkında *tanrı kadar* bilgili olmalıdır. Onların sadece doğum
saatlerini bilerek, hayatlarını bilebilmelidir.

Veyahut bu *olay* bizim için, Allah'ın bir *imtihanı* olmalıdır. 

Böyle bir olaya *teist olmayan* üçüncü bir çözüm nasıl bulunabilir, bilmiyorum:
Çünkü bir insan gelip bana, hakkımda hiçbir şey bilmediği halde, *doğum tarihini
söyle* deyip, *senin baban şu tarihte ölmüştür* diyebilirse, bunun *bilimsel*
açıklaması, bu insanın bu bilgiyi başka bir şekilde elde etmiş olmasıdır. Ancak
başka bir şekilde elde etmesi imkansızsa, bu durumun *tanrısız izahını* yapmak
nasıl mümkün olabilir?

O sebeple iki seçenek üzerinde duracağım: Birinin elinde gerçekte benim doğum
tarihimden, babamın hangi tarihte öleceğini veya benim karakterimin nasıl
olacağını çıkarabildiği bir *sistem* olmalı. Ancak bu sistem, eğer bu bilgiyi
verebiliyorsa, bunun sebebi ve sonucu olan bilgileri de verebilir, bu da büyük
ölçüde tüm hayatımı ve benimle beraber etrafımdaki insanların hayatının
bilgisini üretebilir demektir. 

Diğer seçenekse, bu insanın (astrolog, falcı, kahin) elindeki aracın, hakkımda
sadece kısmi bir bilgi üretebilmesidir. Doğum tarihimden babamın hangi tarihte
öleceğini bilmekte, ancak benim hangi tarihte öleceğimi bilmemektedir.
Karakterimin bazı kısımlarını genel olarak bilmekte, ancak hangi mesleği icra
edeceğimi bilmemektedir.

Bu ikinci seçenekte, tavrım bu insana inanmak yerine, bu sahip olduğu bilginin
ya (çoğu durumda olduğu gibi) manasız olduğunu veya Allah'ın imtihanı olarak
önüme çıktığını kabul etmektir.

#### 5

Kısmi kehanetin (yani zaman zaman burada da andığım bazı denk düşmelerin ve sair
şekillerde falcılıkla elde edilmiş yarım yamalak bilginin) insanlar için iki
anlamı vardır:

Bilginin sadece *bilimsel* olarak elde edilmediğini, içinde yaşadığımız
*hikayenin* sadece gördüğümüz, yaşadığımız, günlük hayattan ibaret olmadığını
söyler. Ben bu manada paylaşıyorum ve anladığım da zaten bundan fazlası olmuyor.
Rastgele olması gereken olaylar rastgele gelişmediğinde, hayatımın rastgele
olmadığını anlıyorum.

İkinci tarafı ise *akıl çeldirici* olmasıdır. Bir şekilde astrolojiyle
(falcılık, kehanet, cifr vs. ile) muhatap olmuş biri, eğer bundan kısmi olarak
*doğru bilgi* edinebildiğini görürse, devamını da getirmek ister. Kumar salonuna
gidip, ilk oynadığın oyundan yatırdığın paranın yüz katını almak gibidir.
*Şansının, yeteneğinin iyi olduğunu* düşünürsün ve bu oyunu oynamaya devam etmek
istersin, bu sayede *zengin* olacağına inanırsın ve *tüm bilgiyi* elde etmek
için çabalarsın.

Bu çabalama *bedava* değildir, zaman ister, emek ister, *gizli ilimler* de *açık
ilimler* kadar gayret ister. Bunun yanında *gerçeklik algısının değişmesi* gibi
de bedeller vardır, kainatın temelinde sermayesi mevcut olabilecek sair güçlerle
*pazarlığa* girmen gerekebilir, kumar salonlarının borç para vermesi gibi, *borç
bilgi* verirler, sana *geleceği* göstermek için senden bugününü isterler.

Bunların bir çoğunun işe yarar olduğunu sanmam. Kumar oynayarak kimse zengin
olmaz, bir defalık olsa da zengin kalmaz, kumarla gelen para, kumara dönmek
ister, kehanetle gelen bilgi de, bir süre sonra dünyevi bilgi kadar
belirsizleşir. Sistematiği tam olarak takip etmek imkansızlaşır, yıldızlar
gökte akarken senin onları yerde tam olarak işaretleyip, yönünü bulman, gerçek
dünyada, akıl ve beş duyunun getirdiği imkanlarla yolunu bulmaktan zor hale
gelir. Bulduğunun doğru olduğunu ölçecek kadar bile *akıl sağlığı* kalmaz.
Sonunda gerçekten ayrı bir dünyada, o dünyanın *sade insanlarının* aşina
olmadıkları ve önemsiz buldukları *bilgileri* sayıklayarak geçirirsin.

#### 6

Kehanet/astroloji/falcılık tarzı bilgiyi o sebeple *a priori* olarak reddetmek
ve tekrar edilebilir, beş duyuyla gözlenebilir *bilimsel bilgiyi* en geçerli
bilgi görmek, bunun sınırları olduğunu, hikayenin tamamı olmadığını bildiğimiz
halde, insanların üzerinde uzlaşacağı bir bilgi dili, bir *Lingua Franca* gibi
diğer bilgi türlerinin üstünde tutmak elzemdir.

Zaman zaman yaşadığım, bazı zamanlar burada da bahsettiğim türden, kainatın
bilimle anlaşılacak tarzda bir hikayeden fazlası olduğuna inanıyorum, bununla
beraber bu çeşit olayların, birinin gelecek hakkında *doğru* bilgi vermesinin,
sokakta ilk defa tanıştığım birinin, ertesi gün başıma gelecek bir şey hakkında
konuşmasını ve sair olayların, kumar gibi, (erkekler için) kadın gibi *akıl
çeldirici* olaylar olduğunu da kabul ediyorum. Bu durumda bu çeşit bilgilere
temelden, *bedihi* olarak karşı çıkmak en iyisi görünüyor.

İnsanın *kültür* babından, diyelim eski medeniyetlerin taptıkları tanrılar veya
onların kozmolojilerini öğrenir gibi, astrolojidir, falcılıktır, sair
numerolojidir, *rutin dışı bilgi edinme yollarını* öğrenmesi mümkün, insan
zihninin kendine sorular üretmesi için kullandığı araçlardan biri de olabilir
ancak bunlar yanlışlanabilir, ölçülebilir, denenebilir, tekrar edilebilir,
doğrulanabilir bilginin ikamesi değil.

#### 7

Naçizane Simülasyon Hipotezine, (sadece beyinlerin veya algıların değil) tüm
kainatın bir şeylerin simülasyonu olduğuna inanan biriyim. Bunun *müslümanlıkla*
daha kolay uyuşması bir yana, bilim ve *saçmalık* karşı karşıya geldiğinde, daha
doğru bir yol sunduğu kanaatindeyim ayrıca.

Falanca kahin, diyelim, hayatı boyunca imkansız görünen 100 kehanette doğru
*bilmiş.* Normal, pozivist, makul dünya görüşünde, bana bunu söyleyen birine
*hayır, doğru olamaz* demekten başka yolum yok. Düz inkar. *Mümkün değil, kesin
bir bit yeniği vardır.*

Benim biraz daha *tumturaklı* dünya görüşümde ise, 100 kehaneti bilmesinin
neticede *Simülasyonun Tanrısı* tarafından, bize, ben fani kuluna sunulmuş bir
*imtihan* olduğunu düşünüp, *olabilir ama bu bir şeyi değiştirmez* demek daha
uygun geliyor. *Falancaya piyango çıkmış* denildiğinde, piyango bileti almak ne
kadar makul ise, bu çeşit laflardan sonra *gerçek bilginin* ne olduğuna dair
fikrimi değiştirmek de o kadar makuldür.

#### 8

Geleceğin insanlar tarafından uydurulmuş bir sistematik yoluyla *bilinemez*
olması, geleceğin *bilinmesi imkansız* olduğu anlamına gelmez. Simülasyon fikri
beni *gelecekten gelen bilgi* konusunda da korur. 

Gelecek bir gün gelecektir. Bunun *bilinmez* olmasının sebebi, insan
standartlarıyla bilinmez olmasıdır, mutlak olarak bilinmez olması değil.
Gelecek yaşandığında bilinir. İmkansız olan yaşanmadan bilinmesidir. 

Bu sebeple *kader* konusunda, Cebriyye'ye giderek daha çok itibar ediyorum.
Diğer inançlar gözümde giderek daha az tutarlı hale geliyor. İnsanların önüne
çıkan tüm durumların, kendi fikirleri ve düşünceleri de dahil, Allah'ın *elinde*
olması, insanların *belli ölçüde* irade sahibi olup, *diğer ölçüde* Allah'ın
takdirinde olmasından daha makul geliyor. Ehl-i Sünnet bu ikinci fikri, *cennet*
ve *cehennemi* açıklamak ve Allah'ın kullarına zulmetmediğini izah için öne
sürüyor, bu doğru, bununla beraber insanın yaşadığı kainatın insanın düşünce,
söz ve fiillerine göre yeniden yaratılması gibi bir *imkan* varken, ne kadarının
*benim* elimde, ne kadarının *Allah'ın elinde* olduğunu bilmek zor.

Böyle bir sınıflandırma yerine, *ben hariç* her şeyin Allah'ın elinde olduğunu
ve tüm kainatın onun *beni* imtihan aracı olduğunu kabul eden solipsist bir
Cebriyye daha *çekilebilir* görünüyor. Daha çekilebilir, çünkü tüm olaylar,
onların sonuçları ve sebepleri, *bir ben* ve *ötekinden* ibaret. *Ben* olmayan
her şey *Allah'ın takdiri.*

Ancak *ben* olan da, neticede o takdirin elinde şekilleniyor. Üç gün su
bulamazsam, böyle oturup yazı yazamaz ve *bilginin yöntemleri* konusunda
düşünmeye devam edemem. Birkaç saat açlık bile bendeki tüm siyasi duruşu
değiştirebiliyor, karnım tokken liberal olabilen ben, birkaç saat açlık
sonrasında sosyaliste dönüşebiliyorum. Bu durumda insanın hürriyetinden,
iradesinden ne kadar bahsedilebilir?

Bu nedenle *geleceğin asla bilinemez* olduğu gibi bir düşünce makul bir pozisyon
değil. İnsanların ve *benin* fiilleri de dahil, kainatın tamamen bilinebilir
olduğunu kabul edebilir. 

#### 9

Bu da *gelecek asla bilinemez* pozisyonundan farklı bir yere alıyor: Gelecek
Allah'ın kuluna (kullarına) izin verdiği ölçüde bilinebilir, bazı araçlar bazı
durumlarda çalışabilir, ancak bunların ne zaman, ne kadar çalışacağı ve
çalışmayacağı da *Allah'ın elindedir.* Gelecekten haber verip vermediğini
bilemeyeceğiniz, zaman zaman böyle bir ihtimali olan bir *aracı* kullanmak
yerine, hiç yokmuş gibi yapmak da daha makul bir stratejidir.

