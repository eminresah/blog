---
title: "Ruzname 1 Haziran"
date: 2018-06-01 15:41:35
expiryDate: 2019-06-01 15:41:35
dp: 14200
featured_image: "/images/header-47.jpg"
images: ["/images/header-47.jpg"]
published: true
tags: []
---



> Öfken yüzünden değil, öfkenle cezalandırılacaksın. 

veya *keskin sirke küpüne zarar.*

Böyle midir gerçekten? Yoksa *öfke* öğrenilen bir iletişim biçimi midir? *Bu
konuda konuşmak istemiyorum, başkasına ve kendime zarar vermeyi göze alacak
kadar ciddiyim* demek midir?

Kontrol edilemeyen, durdurulamayan öfkeyle, *öğrenilmiş* öfkenin farklı olduğunu
söylemek lazım herhalde. Ne için, kime karşı olduğunu bilmediğiniz, sadece o an
hasbelkader sizinle aynı mekanda bulunan insan ve eşyaya yönelmiş öfkeyle, belli
bir hedef için kullanılan *iletişim öfkesi.*

Öfkem yüzünden pişman olduğum oldu, ancak öfkelenmem gereken yerde
öfkelenmediğim için pişman olduğum da oldu. O halde bu konuda böyle yalınkat
kurallardan bahsedilemez, değil mi?

Yetiştiğiniz kültür öfkeyi bir iletişim biçimi olarak görüyorsa, *sınıf lisanı*
öfkeyi muteber sayıyorsa, belli durumlarda öfkelenmeniz bekleniyorsa, böyle
*budist tavsiyeleri* dinlemek faydalı değil, zararlı olabilir. Sonunda insanlara
derdinizi ne kadar anlatabiliyorsunuz, fısıltıdan anlayacaklara fısıltıdan
fazlasıyla konuşmak haram ama peki bağırmadan duymuyorsa?

-------

Düşündüm de, yaşasam yaşasam 10 bin gün daha yaşarım. Her gün ortalama 500
kelime yazsam, 5 milyon kelime eder bu zaman zarfında. Belki de artık sadece
yazmalıyım.

Osmanlıca bir [WordNet][wordnet] yapsam mı diye düşündüm bugün. Türkçesi bile
doğru çalışmıyorken, fazla gelir. Belki Türkçe ile uğraşmam lazım ama o kadar
üniversiteler, talebeler, proflar, doçentler varken, elimi bu işlere atmak da
tuhaf geliyor. Yine de kalıcı bir iş olabilir. 

Türkçe'nin bilgisayar uygulamaları diğer dillere göre zayıf: Bunun gördüğüm
kadarıyla iki sebebi var. Bu işleri yapacak kalifikasyonda öğrencilerin çoğu, bu
konuları yurtdışına çıkış için bir basamak olarak kullanıyor ve projeler yarım
yamalak. İkinci mesele de, (ilginç ama) alfabe değişikliğinin etkilerinin hala
devam ediyor olması. Bizde [Gutenberg projesi][gutenberg] gibi bir proje yok,
çünkü tüm *yeni yazı* eserler telif hakkına takılıyor. Takılmasa da dil
değişmiş, 19 yüzyıl İngilizcesini rahat okuyorum ama 19. yüzyıl Türkçesini
okumam zor. Böyle olunca da bütün çarkları *taşıma su* ile çevirmek gerekiyor ve
emek isteyen konular aksıyor.

Yine de WordNet işini düşünüyorum, yazdıklarıma da faydalı olabilir. 

[wordnet]: https://wordnet.princeton.edu/
[gutenberg]: https://www.gutenberg.org/

