---
title: "Virgül 26 Nisan"
date: 2019-04-26 18:30:44
expiryDate: 2020-04-25 18:30:44
dp: 14530
featured_image: "/images/header-31.jpg"
images: ["/images/header-31.jpg"]
published: true
tags: []
---



> Religion is an insult to human dignity. With or without it, you'd have good
> people doing good things and evil people doing bad things, but for good people
> to do bad things, it takes religion. - Steven Weinberg

> Din insan onuruna bir hakarettir. Onunla veya onsuz, iyi insanlar iyi işler
> yapar ve kötü insanlar kötü işler yapar ama iyi insanların kötü işler
> yapmasının nedeni dindir. - Steven Weinberg

Dini düşünceyi savunma konusunda eskisi kadar istekli değilim ama bu kadar
*bütün kötülüklerin anası* diye başlayan *Ateistlere* de iki kelam etmek lazım
arada.

Bu sözü okuduğumda aklıma ilk *hangi seviyede iyilik ve hangi seviyede kötülük?*
diye sormak geldi. Postmodern kafaların *her şey görecelidir* lafazanlığından
bahsetmiyorum, ahlaken iyi olanın, ahlaken kötü olandan ayrılamadığı bazı
durumlar vardır, evet, ama bu durumların dışında genelde neyin iyi, neyin kötü
olduğunu biliriz.

Bununla beraber insanların yaptıkları *iyilik* ve *kötülük* sadece bireysel
olarak değer kazanmaz, yaşadıkları çevrenin, ailenin, toplumun yaşama biçimi
için de anlamı vardır. Belli davranışlar belli hayat tarzlarını yaşatır ve
toplumlar da bu hayat tarzlarını sürdürebildikleri ölçüde yaşar.

O sebeple diyelim, tüm modern değerlere karşı bir din olsun, kadınları ikinci
sınıf görsün, şiddeti çözüm olarak bilsin, teknolojiye şüpheyle yaklaşsın,
tarihin bir dönemindeki yaşama biçimini taklit etmenin *en birinci erdem*
olduğunu iddia etsin. Eğer bireysel açıdan bakıyorsak, bu dinin mensupları
modern insan açısından *kötülüğün cisimleşmiş hali* gibi olacaktır. 

Bununla beraber bu *antimodern* yaşama biçimi, eğer kendini sürdürebiliyorsa,
toplum birbirine daha bağlı ve daha uzun süre yaşayabiliyorsa, bu *antimodern*
değerler, kendini yaşatmak için gayet *iyidir.* Modern toplum ve modern insan
açısından kötü olanın, başka bir toplum yapısı için iyi olabileceğini ve (sırf
evrimsel manada bile) daha güçlü olabileceğini farketmek lazım.

Bu sözle ilgili ikinci mesele şu: *Din* anlattığı hikayeleri geçmişten beri
değiştirmediği, bin sene önce ölmüş insanları veya inanması zor varlıkları konu
edindiği için mi kötü? Bir insanın ulus devleti adına, onun yaşaması için
yaptığı kötülük mesela, modern etiğin *iyi insanlara kötü işler yaptırmak* için
üretildiğini söylemeye yeter mi? İnsanlar yaşarken kendilerine *iyi* gelen
tercihlerde bulunuyorlar ve bunların sonuçları var: İyi insanlar savaşlarda
ülkeleri adına savaşıyor ve başka iyi insanları öldürüyor, iyi insanlar vergi
veriyor ve bunlar başka iyi insanları öldürmek için silah üretilmesinde
kullanılıyor. İyi insanlar iyilik adına, o kadar iyi olmadığını düşündükleri
insanları ülkelerinin dışında tutuyorlar. İyi insanlar, aç insanlara yardım
etmiyor. İyi insanlar kendi zenginlik ve refahlarını devam ettirecek her tür
sömürü düzeninin devamınnda sorun görmüyorlar.

Bütün bunlarda insanların bu şekilde davranmasına sebep olan *etik* ne kadar
*suçluysa,* din de *iyi insanların kötü davranış göstermesinde* o kadar suçlu.

Ahlak konusuna *bireysel* olarak yaklaşan hiçbir fikri duruş, *iyiyi* veya
*kötüyü* şahsi düzeyde tanımlayamaz. İyilik ve kötülüğün *doğal* şekilde
tanımlanabilmesi için, insanın bireyden farklı, toplumsal organizma için yaşayan
bir birim olduğunu kabul etmek gerek. İnsan, birey olarak yaşadığı kısa ömrünü
ne şekilde bitirirse, bitirsin, yaptığının iyiliği ve kötülüğünü dünyevi olarak
ölçmek için gereken mikyası, kendi ölçüleri içinde bulması imkansızdır. Ömür
küçük, iyilik ve kötülük büyük kavramlar. İnsanın bir davranışının iyi olup
olmadığını ölçmek, bir insanın boyunu kilometrelerce uzunlukta bir cetvelle
ölçmeye benziyor.

Bunun yerine iyilik ve kötülük, insan toplumlarının yaşaması üzerinden
tanımlanabilir. İnsanın yaşamasının, *varlığının* *iyi* olduğunu kabul etmek zor
değil, bunun üzerine toplumların ve *yaşama biçimlerinin* devamının *iyi*
olduğunu kabul etmek de mümkün. Bir bireyin hayata gelip, hayatta kalmasında
iyilik ve kötülüğün önemli bir etkisi yok, insan hayatını kötü biri olarak da
geçirebilir, iyi olarak da ve yaşadığı yaptığı ahlaki tercihlerin herhangi bir
sonucunu görmeden ölüp gider. *Karma* veya *ahiret* gibi inançlara başvurmadan
insanların yaptıklarının neden iyi veya neden kötü olduğunu anlatmak mümkün
değil. Seküler bireysel ahlak bu nedenle neyin iyi, neyin kötü olduğunu
anlatırken bir yerde *modern değerlere* başvurmak zorundadır: Bu da aslında
önemli olanın bireysel iyilik veya kötülük değil, toplumların yaşamaya devam
etmesi olduğunu gösterir.

Din bu sebeple en az modern değerler kadar toplumların yaşamasına imkan veren
bir *değerler topluluğu.* Bireysel olarak bize sunduğu (cennet, erme,
*aydınlanma* vb.) idealleri komik bulabiliriz, ancak bunun gerisinde insanların
*doğru yaşamak* adına denenmiş ve yaşamış bir değerler sistemi mevcut.
Bireycilik bize bu değerler sistemini, daha iyi olduğunu söylediği başka
değerler sistemiyle değiştirme telkininde bulunuyor ama toplumların ömrüyle
kıyaslandığında nereye gideceğimiz konusunda bir fikri yok. 

Bütün *toplumsal organizmalar* bir şekilde insanların davranış kalıplarını
yönetmeye çalışıyor, hücrelerin ne şekilde davranacağını, hangisinin iyi ve
*beslenmeye değer,* hangisinin *kötü* ve *yok edilmesi gereken* olduğunu
belirlemek durumundasınız. Modern etik de, bu hücrelerin *iyi* olanlarına, *siz
iyisiniz ve kötülükle savaşmalısınız* diyor, onlar da *iyilik* adına *kötülük*
ve *karanlıkla* savaşıyor.

