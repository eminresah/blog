---
title: "Demdeme-i Mutallik"
date: 2018-10-03 00:48:48
expiryDate: 2019-10-03 00:48:48
dp: 14324
featured_image: "/images/header-14.jpg"
images: ["/images/header-14.jpg"]
published: true
tags: []
---



Saçma bir iş yaptığını hiç farketti mi acaba? Hiçbir zaman yaptığının manasız ve
kendine zarar verecek bir şey olduğunu düşünmemiş olabilir. Bencilliği zaten
çocukları düşünmesine engel, emeline ulaşamayınca, bana doğrudan veya dolaylı
olarak zarar veremeyince, yazık, iyice gözü dönmüştür herhalde.

Geçenlerde pedagogun kapısının önünde hakkımda söyleniyormuş: *Çocukların
okulunu bile bilmeyen baba* diye. Duyunca güldüm, beni geçen yıl boyu, en ufak
meselede *uzaklaştırma* ile tehdit et, sonra uzaklaştırmayı alıp, beklediğin
etki meydana gelmeyince çocukların okulunu bilmemekle *suçla.* Uzaklaştırma
dediğin bu zaten, çocukların okuluna, senin işine, etrafında zer ve zevatın
çevresine yaklaşmamak.

*Anlaşalım ve sessizce ayrılalım* diye 16 Temmuz 2016'dan beri, bir diz çöküp
yalvarmadığım kaldı, davayı açtığı sıralarda *ayda bir defa mı, iki defa mı
beraber yemek yesek, çocuklar bizi arada sırada beraber görse* diye
düşünüyordum, saflığım, ama hanımefendi, *büyük düşündüğü* için harala gürele
davayı açtı. (Senin kadar büyük düşünemedim *aşkım*, ben iki küçüğü düşünüyordum
hep, umarım salaklığımı affedersin.) Takvim işlemeye başlayınca, benim *çocuklar
mümkün mertebe az etkilensin* diye gayret etmemi, ki kendilerini arabada olsun
görebilmek için şehir içinde her gün 100km'ye yakın yol yaptığım oluyordu,
onları kullanabilme *fırsatı* sandı.

Çocukların okul parası ödeniyor ve tüm ihtiyaçları (hemen her gün görüştüğümüz
için) karşılanıyorken, mahkemenin çocuklar için kararlaştırdığı, her davanın
standardı *tedbir nafakasını* kendi özel ihtiyaçlarını karşılamak için istedi...
Karşısında bir memur olsaydı alabilirdi belki ama maalesef, işsiz güçsüz, bir
baltaya sap olamamış biri olduğum için, gönderdiği icra da pek işe yaramadı. İlk
iki ay, nezaketen, mahkeme karşısında zor duruma düşmeyelim ve anlaşma niyeti
olursa madden üzmeyelim diye ödediğimiz bu *nafakadan* sonraki aylarda rızam
olmadan, 350 lira kadar alabildi. *İcraat* o kadar yani.

Çocukları benden uzaklaştırmak (ve sanırım beni bu şekilde *yola getirmek* için)
okullarını da değiştirdi, ben hem kendisine, hem de duruşmada *çocukların okul
paralarını birilerine ödetmeye devam edeyim, aynı okula devam etsinler* dedim
ama hanımefendi *devlet çocukları bana verdi, ben ne istersem yaparım* diyerek,
çocukları başka (ve daha ucuz) bir okula aldı. Eh, güzel, tabii ki devletin sana
verdiği çocuklarla istediğini yaparsın ama ben o girdiğin borçta sana yardım
eder miyim? Edemem, çünkü, malum, işsiz güçsüz, bir baltaya sap olamamış
biriyim. Başkasından borç alıp nafaka ödeyeceğime, sevgili ex, sana olan bu
borcumu ödememeyi tercih ettim. Ne kadar gani gönüllü olduğunu bildiğimden,
umarım lafı olmaz aramızda.

Neyse de, alamadığı *nafakalar* için icra ceza davası açtı: İlk duruşma 31
Ocak'ta. Karar muhtemelen Nisan gibi çıkar, hapse girmem 2020'yi bulur ama
etrafımı hapse girebileceğime ikna edemedim. 3600 lira için hapse girilir mi,
sorusuna, elime Proust'un 6 ciltlik kitabını alıp, *bari şunlar bitinceye kadar
yatayım* dedim ama olmadı. Etraftakilerin o parayı ödeyip, beni çıkarmaları
garanti ama ben de bu kifayetsiz muhteris, çocuklarının iyiliğinden önce kendi
*havasını* düşünen hanımefendiye yaptıklarından sonra bir kuruş dahi *harcama
özgürlüğü* sağlamak istemiyorum.

Gonçarov'la Kafka bir araya gelmişler de roman yazmışlar gibi duruyor. 

Aklıma gelen tek çözüm şu: Ben gidiyorum sevgili okur. Cehennemin dibine mi
giderim, Hollanda'ya mı, İngiltere'ye mi bilmem ama gidiyorum. Aralık sonu, Ocak
başı, belki biraz daha geç, belki biraz daha erken ama bu işin başka çözümü yok
gibi duruyor. Tepemde Demokles'in kılıcı gibi sallanıp duran saçma davalarla
ömür tüketmeye niyetim yok. Muhatabım da muhtemelen psikiyatrik bir kişilik
bozukluğu altında ve (tahminen) paranoid şizofreni başlangıcında olduğundan, ve
bu durumu da bu aşamada tıbben ve hukuken ispatlamak imkansız olduğundan, öeh,
bir de onunla mı uğraşacağım? İntihar ederse veya *yatırırlarsa* herhalde
haberim olur.

En son avukatımı bir belge istemek için aramış. Belge de benim işsizlik belgem
mi, sigorta belgem mi ne. Dava dilekçesinde (safi yalan) 10-20 evi, (yıllık
değil, aylık) 40.000 TL geliri olduğundan bahsettiğin adamın, bir sene sonra
işsiz güçsüz olduğuna dair belge isteyip, bununla devletten özel okul yardımı
almak da müthiş bir ahlaki beceri örneği ama neyse... Avukatım da anlaşma lehine
konuşmuş, *anlaşırsanız taraflar kazanır, anlaşmazsanız avukatlar kazanır*
demiş, anlaşmaya teşvik edici şeyler söylemiş ve nihayetinde hanımefendi *ben
anlaşmak için aramadım* diyip, avukatımı da WhatsApp'tan bloklamış. Beraberce
güldük, *ne bu ya, çocuk gibi* diye ama işte, devlet çocukları ona vermiş,
*yetişkin* sayıyor.

Bana çocukları soruyorlar, onlar nasıl olacak, ne yapacaklar, diye. Şu an ayda,
Yüce Türk Hukuku'nun bahşettiği 66 saat görme hakkım var, bunun takriben 16
saati uykuda geçiyor ve kalan 50 saat için de bu *tatavayı* çekmenin gerekli
olduğuna ikna edecek kimseyi görmedim. Yani, hanımefendinin uzaklaştırma hakkı
var, dava açıp her iftirayı ve saçma iddiayı yazmaya hakkı var, hayatta beş defa
selamlaştığım iş arkadaşlarını hakimin karşısında *ben onların çok yakın
arkadaşıydım, hep görüşürdük* diye yalan söyletme hakkı var, anneme sövüp kavga
çıkarma hakkı var, bari her akşam arayayım diye verdiğim telefonu çocuklarımın
elinden alma hakkı var ve boşanma davası bittikten sonra da, çocuklar üzerinden
beni taciz etmeye, onları kullanarak maddi menfaat temin etmeye hakkı var... Ama
benim bunlara karşı durma hakkım yok. Çünkü devlet çocukları *ona vermiş.*

Çocuklar umarım bir gün anlar. Annelerinin onları değil, bencilce kendini
düşündüğü için anlaşmadığını, sırf inadından ve hasedinden, alıp alamayacağı
belirsiz üç kuruş için senelerce süründürdüğünü, çocuklukları madden ve manen
rahat geçebilecekken, akrebin akrepliğini yapmasından dolayı sıkıntı
çektiklerinin farkına varır. Varmazsa da ne yapabilirim? Neticede babam onlar
kadarken öldü ve bunun için kimseye şikayetlenme hakkım da yoktu. Onlarınki en
azından uzakta da olsa yaşıyor olacak, inşallah.

Ahlaken bu nafaka mevzuunu düşündüm. Çocukları hakkımda fitleyip duran ve
ayağına taş değse benden bilip çocuklara da böyle anlatan birine, ayda bilmemkaç
lira verip, 66 saat görmeye hakkım olması ne adil, ne de ahlaki. Çocuklar *onun*
değil, *benim* de değil, çocuklar emanet, ben elimden geleni yaparım, o da yapar
ama ben onlar için ne yapacağıma kendim karar veririm, onlar için harcanacak
parayı da doğrudan kendim harcarım. Mahkemeler çocuklar için babaları
tarafından doğrudan yapılan harcamayı nafakadan saymıyorsa, bu onların bileceği iş
ama ben elimden geleni doğrudan yapmışken, nafaka ödememekte ahlaken herhangi
bir mesele görmüyorum. Neticede *çocukların okullarını ödeyelim* demiş miyim,
demişim, anlaşmak isterken *çocukların tüm masraflarını üstlenirim* demiş miyim,
demişim, mahkeme teklifimi kabul etmemiş de daha az bir ücreti bana nafaka
yazmış mı, yazmış. Bundan sonrası mahkemenin sorumluluğu. Mahkeme *teorik
olarak* çocukları düşünüyor ama ufku öğretmenler odasından ileri geçmeyen
birinin eline tüm yetkileri veriyorsa ve elimden gelen bir şey yoksa, teşekkür
ederim, ben bu oyunu oynamam, ahlaken de sorumlu hissetmem. Çocukların okul
parasını ödemem bekleniyorsa, hangi okula gittiklerine karar verme hakkım da
olmalı, hastalandıklarında hastane ücretlerini ben karşılayacaksam, hangi
hastaneye gideceklerine de ben karar verebilmeliyim, vs.

Bu kadına rızamla para vermem, çocuklar namına dahi olsa ona paramı harcama
keyfini rızamla yaşatmam, alabiliyorsa o alır ve gördüğüm kadarıyla pek
alamıyor.

Bu konuyu artık gündemimden düşüreceğim için mutluyum. Benim için son duruşma 22
Kasım'da, orada gelen tanığa *gelip evimde yediniz içtiniz, sonra arkamdan şu şu
hakaretleri neden ettiniz, ben bunları hakedecek ne yaptım?* diye sorduktan
sonra, bu yazdıklarımın bir özetini hakime anlatıp, *çocuklar için hukuken eşit
görüşme süresi istiyorum ve nafaka yerine, onların ihtiyaçlarını doğrudan
karşılamak istiyorum* diyeceğim. Büyük ihtimalle kabul edilmeyecek ve ben
taleplerimi resmi belgeye yazdırmış ve on sene sonra çocuklarıma gösterebilecek
halde, çıkıp gideceğim. Sorumlusu önce çocukları için anlaşmayan anneleri, sonra
bu imtiyazları kendisine veren Yüce Türk Hukukudur.

Efendim manevi olarak çocukların yanlarında bulunmam lazımmış, geçen sene öyle
bir şeyler diyordu. Evet, bence de yanlarında bulunmam lazım ama ayda 66 saat
için, antidepresanı az gelince sövmeye başlayıp, kavga çıkarıp, *uzaklaştırma*
alacak birini pışpışlamak benim işim değil. Zaten bundan sonrası onun için daimi
bir pişmanlık ve darlık. Ben iyi oldukça ve o kötü oldukça bana sardıracak, onun
için de bir daha iftirayla ve sövgüyle bulaşma cesaretini kıracak, hayatı
boyunca unutamayacağı bir ders alması gerekiyordu. Ceremesini çocuklar çekmese
iyiydi ama *what may I do sometimes?*

Bana *istediği parayı ver, kurtul* diyenler oluyor. Muhtemelen kendisi de benim
bu saçma davalardan sıkılıp, istediği *haracı* vereceğimi düşünüyordu. *Büyük
düşünmek* dediği buydu ve etrafındakilere anlattığı *sünepe E.* imgesi de böyle
yapardı. Allah var, sıkıldığım doğru, sonunda ne bana, ne başkasına faydası olan
davalar bunlar velakin sıkılmanın sonucu *haraç* verip kurtulmak değil, hele
başkasının emanet parasından bu muhterise ödeme yapmak hiç değil. Hesap
edemediği şuydu: Dünya geniş ve beni Türkiye'ye bağlayan sadece iki ufaklık.
Onları rehin almayı düşünürken, bunun ters tepebileceğini de hesap etmesi
gerekiyordu. Onlarla doğrudan, eşit süreli bir ilişki kuramayacaksam, herhangi
bir para vermemin de manası yok. Neticede davaların sonunda çıkacak bir bedel
var ve bu muhtemelen avukata ödeyeceği ücretten bile az olacak. Keşke hayat
avukat bürosunda yapılan hesapları mahkemede şaşırtmasaydı.

Nasılsa bu davalar bir gün bitecek. O gün geldiğinde, alacakları yüksek yüksek
tazminat, bölüşecekleri gani gani mal ve ödetemedikleri yaldır yaldır nafaka
için zatışahaneyi Nijmegen 3. İcra'ya beklerim.

