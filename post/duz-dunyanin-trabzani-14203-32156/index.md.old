Title: Düz Dünyanın Trabzanı
Author: Emin Reşah
Date:  2018-06-04 01:53:21
Dp: 14203
Status: published
Image: /img/header-132.jpg

Chesterton bana *düz dünyacıları hatırlatıyor* diye bir not almışım.

Düz dünyacı dediğim zevat, bunlara sadece dünyanın düz olduğuna inananlar değil,
*ne olacak bu bilimin hali* diye sızlanmaktan, *bizim anlamadığımız ne çok şey
var* korkusuyla, eski günlerin *ilmine* sığınanlara doğru geniş bir skalada
bulunabiliyor.

Hızlı giden bir araçta kendinizi güvende hissetmiyorsanız, tutunacak bir yer
ararsınız. *Dünya aslında düz* böyle bir ifade, *uzaylılar geldi, hepimizi onlar
yönetiyor* yine böyle, *tapınakçılar, tüm yöneticileri onlar belirliyor*
böyle... Anlamlandırması zor bir dünyanın tutamakları bunlar.

Bilim hikaye anlatmaya imkan vermiyor çünkü çok karışık. Belli bir konuyu
hakkıyla anlayana kadar insanın yaşı 50 oluyor, ondan sonra da zaten tüm diliniz
ve benliğiniz o alanla dolmuş olduğu için, geride kalanlara anlatacak pek bir
hikaye kalmıyor. Meraklı üç beş tip için yazılmış *popüler bilim* mevcut ama
bilim halkın genelinin ilgisini çekmek için zor.

Bunun yerine fantastik videolar var. Dünyanın yuvarlak olduğuna inanmak için
*delil yok* ama diğerleri için YouTube videoları var, düz olduğunu anlatıyor.
*Birleşmiş Milletler'in amblemi bile böyle* diyor adam, *bak Antarktika
dağlarını gösteriyor.*

Burada felsefi bir meseleden ziyade, psikolojik bir sorun var: Bu insanlar
dünyanın yuvarlak olduğuna inanmak istemiyorlar çünkü *ana akıma*
yabancılaşmışlar. Kendilerini bilimin dışında bir yere koyma ihtiyacı içindeler.
Rahatsızlar. Dünyanın ayaklarının altından kaydığını, anlamın kalmadığını
hissediyorlar. Atalarının yaşadığına inandıkları dünyayı istiyorlar.

Bunlar bilimin *fazla hızlı* ilerlediğini gösteren işaretler. *Post-truth*
dedikleri de bu, insanların gerçekle arası iyi değil, çünkü korkutucu,
anlaşılmaz bir şeylerden bahsediyor bilim. Bunun yerine daha basit bir dünyanın
daha mutlu ettiğini görüyorlar. Başımıza gelenin aptallıktan veya
umursamazlıktan değil de, düşmanlıktan kaynaklandığını düşünmenin daha iyi
gelmesi gibi: En azından bizi ciddiye alan ve üzerinde dümdüz duracağımız bir
dünyamız var.

Geçen bir yerde Critical Theory'nin 2. Dünya Savaşı sonrasında ABD'de popüler
olmasının sonucunun Trump olduğunu söyleyen bir yazı gördüm. *Dünya düzdür*
diyen birine *bu da bir görüş* diye bakıyorsanız, gerçek ve hayal arasındaki
fark sadece *fikir ayrılığı* mesabesindeyse, daha güzel hayal kurduran, daha
güzel yalan söyleyen insanların toplumda daha önemli roller edinmesine de yol
açmış olursunuz.

Bilim ağacının kurdu da bu demek ki. 
