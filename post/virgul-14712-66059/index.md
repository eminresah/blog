---
title: "Virgül 26 Ekim"
date: 2019-10-24 18:20:08
expiryDate: 2020-10-23 18:20:08
dp: 14711
featured_image: "/images/header-26.jpg"
images: ["/images/header-26.jpg"]
published: true
tags: []
---



*Şişman zayıflayıncaya kadar, zayıf acından ölür.* Bir Yahudi atasözüymüş.

Benim şişman (ama *ideallere uymayan* fikrimin) zayıflayıp bir şey olma ihtimali
var ama zayıf (ve ideal ve *ideal* kalması gerektiği için dünyanın durumunu
dikkate almayan) fikriniz bu arada tamamen uygulanamaz hale gelecek.

*Felsefeciler* mükemmel fikri arıyorlar, başkasının fikirlerindeki *açığı*
bulmak da hoşlarına gidiyor. Dünyevi uygulanabilirlik, tabii ki, bu fikirleri
ayağa düşürüyor, çünkü *uygulanmak* dünya içinde bir rol sahibi olmak ve bu
dünyanın eksikliğinin bir kısmından nasiplenmek demek. *Mükemmel fikrin* bir
özelliği de uygulanamaz olması. Zaten bunun için mükemmel.

Ergenliğini yeterince yaşayamamış ve soyutlama yeteneklerini pazarlamak için boş
konuşmayı, *eleştirilebilir* olmaya tercih eden adamların uydurması bu
*mükemmellik.*

Mükemmel fikir yok, fikrin amacı mükemmellik değil, içinde bulunduğumuz kuyudan
çıkmak için adım atmak. Bunun değerli olmadığını iddia edip mümkün mertebe uzak
ve soyut konuşmaya çalışmak da kişisel bir strateji olabilir: Dindarların bir
kısmı yapıyor bunu, tek derdimiz o gibi bin sene önce rahmetli olmuş adamların
dertleriyle dertleniyorlar ve bazı *felsefeciler* de böyle, bin yıl tarım bize
ne kadar faydalıysa, bin yıl önceki felsefe de o kadar faydalıdır desek *ama
insan değişmedi ki* derler, *yoksa sen Socrates'e geri mi diyorsun?* Ona geri
veya buna ileri demiyorum. Aynı dünyanın insanı değiliz ve geçmiştekilerin
söyledikleri de bize söyleme motivasyonunda yardımcı olmakla beraber, içerikte
hemen hiç yardımcı olmuyor.

*Mükemmel fikir* ne geçmişte, ne gelecekte. Mükemmel fikir *yoklukta.* Ne
olduğunu değil, ne olmadığını bilmekte.


