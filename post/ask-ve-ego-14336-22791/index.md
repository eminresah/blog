---
title: "Aşk ve Ego"
date: 2018-10-14 23:17:51
expiryDate: 2019-10-14 23:17:51
dp: 14336
featured_image: "/images/header-33.jpg"
images: ["/images/header-33.jpg"]
published: true
tags: []
---



Egosuz aşk mümkün mü? Benliğini kaybetmiş birinin sevmesi? *Seni seviyorum* demek
için bile bir *ben* lazım, *sana tüm varlığımla aşığım* demek için bir *varlık.*

*Aşk* edebiyatı bir ego yansıması gibi gelmeye başladı: *Bu kadar sevdim işte,
aha bu kadar, o kadar çok sevdim ki* demek, aslında, bir anlamda *ben bu kadar
sevecek kadar büyüğüm, hani sen neredesin, ne kadar büyüksün* demeye benziyor.

Sevmenin büyüten bir tarafı var, tabii ki, tüm kainat (değilse de tüm dünya)
*aşkınız* için yaratılmış gibi hissediyorsunuz. Bunu hissetmek için bir *ego
şişmesi* gerekiyor mu?

İnsanın kendini bilmesinin önemli taraflarından biri, duygularının, nereden
başlayıp, nereye kadar anlamlı olduğunu bilmesi: İnsanın kendi duygularının
*sınırlı* olduğunu farketmesi ise, *aşık* olduğunda çok zor, belki imkansız.

Ego ise büyük ölçüde duygulardan inşa ediliyor. Duyguları üzerinde düşünmeden
kimsenin *daha iyi* olmasına imkan yok.

Belki bu sebeple, *aşk* insana iyilikten çok kötülük yaptırıyor. Onlara gem
vurmadığı sürece *duygular* nereye giderse gitsin, onları kovalıyor, onların
peşinden her zirveye ve çukura koşuyor. Normal zamanda egosunun farkında olup,
onu terbiye etmeye çalışan biri için *aşk,* bu kaçıştan da kaçmak için bir
bahane. Egomuzu büyütmek ve tüm kainatın bizim biricikliğimiz için bir araya
geldiğini düşünmek için bahane.

Velakin bütün mevsimlerin sonu gibi aşk mevsiminin de sonu var. Egon için
aldığın borcu, *patron benim* diyerek ödetmeye niyetli bir kader. Çöküş hissi
bundan, aslında olduğun yerdesin, ne çıktın, ne de indin. Ayakların yerden
kesildiğinde de buradaydın, düştüğünü sandığında yine buradasın.

O sarhoşluğu hatırlayıp, kendini daha iyi tanıyabilir veya geçmişi
suçlayabilirsin. Tercih.

