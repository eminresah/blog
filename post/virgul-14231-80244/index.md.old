Title: Virgül 2 Temmuz 15:15
Author: Emin Reşah
Date:  2018-07-02 15:13:17
Dp: 14231
Status: published
Image: /img/header-115.jpg

Hiçbir şey yapmak. Bir şey yapmamak *underrated* bir strateji. İnsanlar, sonuç
üzerinde ne etkisi olduğunu düşünmeden hareket edip, bir şeyler yapmak istiyor.
Çünkü bunun psikolojik bir rahatlığı var, attığınız taşın vurduğunuz kuşa değip
değmediğini hesap etmek yerine, taşları sağa sola fırlatmak en kolayı. Bülbülü
vurmak için kullandığın taşla belki yüz bülbül alabilecektin ama düşünmek kısmı
zor, insanların beklentisi de taşların kıymetini ölçmen değil, kuşları vurup
*rahatlatman.*

Bundan 10 yıl kadar önce hakkımda açılmış saçma bir boşanma davası vardı.
(Koleksiyon yapıyorum.) İlk dava dilekçesi bana ulaştığında kızdım, köpürdüm,
*nasıl bunları yazar* diye bir hayli söylendim. Sayfalarca cevap yazdım. Yazdım,
yazdım, yazdım... Bir de avukata gittim, avukat o zamanın parasıyla 3000 lira
mı, öyle bir şey istedi.

Sonra düşündüm, *bu davanın bana kazandıracağı ne var?* Sevmediğim ve beni
sevmeyen insanlar karşısında haklı çıkmak ve belki de alacağım üç beş kuruş
tazminat... Tazminat da zor, erkeksen kolay değil.

Yazdıklarımı bir zarfa koydum, o davayı açmış hanımefendiye gönderdim ama dava
dilekçesine ne cevap verdim, ne de mahkeme için başka bir şey yaptım. Kendi
kendine devam etti, sanırım bir seneden fazla sürdü beni *boşaması.* Akıbetinden
haberim yok.

Bugün geriye dönüp baktığımda, gayet anlamlı bir strateji uyguladığımı
görüyorum. *Bu kavgada kazanacağım ne var?* sorusunun cevabı mühim. En ufak
mücadelenin bile bir bedeli var ve bazı zamanlar savaşı kaybetmek, kazanmaktan
daha karlı.

Halihazırdaki konuda da benzer bir noktaya geldim. Son birkaç yıldır tek hedefim
olan *büyürken çocukların yanında bulunmak* gibi bir gayenin artık imkansız
olduğunu görüyorum. Bu sebeple sanırım yeterince uzak bir mesafeye çekilip,
zamanın acımasızca vazifesini gerçekleştirmesini seyredeceğim.
