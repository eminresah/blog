Title: Hıyar Dünyası 
Author: Emin Reşah
Date:  2018-03-04 22:18:33
Dp: 14112
Status: published
Image: /img/header-97.jpg

Bir gece bir fikirle uyandım. *Hıyar Dünyası.* İçinde cacık olsun, turşu olsun,
salata olsun çeşit çeşit, *hıyar suyu* yaparız içmeleri için, sade olur, yanında
domates ve soğan da olur. 

*Sen de hıyar ağası olursun* dedi biri. Kafamın içindeki seslerden, benimle alay
edip duran bir ses, kadın sesi ama şimdi kim olduğunu çıkaramayacağım. Bütün
kadınlar alaycı konuşur kafamın içinde zaten.

*Evet, evet* dedim ona, *hıyar ağası* olmalıyım ben de. *Tüm hıyarların kalite
kontrolünü yapan adam.* 

Bu *hıyar dünyasının ağası* benim. 

Fikrimden bahsedince, N. hanım *bir tuzcubaşı da olmalı, her hıyar dünyasının
bir tuzcusu vardır* dedi. *Tuzcubaşı, evet, güzel bir kadro.* Bana uymaz, başka
birini bulmak lazım.

Borç harç açtık bir yer, sekiz metreye, dört metre, otuz metrekare bir dükkan.
Her gün iki çeşit cacık yapıyoruz, turşucuyla da anlaştım, bana sekiz-on çeşit
turşu bırakıyor. Dört masa koydum, gelenler bir gülüyor, *hıyar ağası* olduğumu
duyanların kıkırdamaları, hıyarın cinsel çağrışımlarından üretilmiş bayağı
espriler, gelip Freudyen analizler yapan bile oldu, iki masayı birleştirip hıyar
*imgesinin psikopatolojisini* konuştular. İlk birkaç ay böyle gitti. Müşteri
ilginç bir yaratık, kadınlar gelip hıyarın bilinmediğini düşündükleri
faydalarından bahsediyor, illa bir iki *az bilinen cacık tarifi* alıyorum her
gün, *buzlu badem yatağında soğutulmuş tuzlu hıyarın* neden bu kadar pahalı
olduğunu soranlar oluyor, ama gelmeye de devam ediyorlar. İnsanların bizden
bahsettiğini, kimisinin eliyle işaret edip, *işte hıyar ağası bu* dediğini
duyuyorum. Hıyar ağası olmak zor ama aylık kar/zarar hesaplarına bakınca insan
teselli oluyor.

Dükkanın hayatımın akışını değiştiren olay, açıldıktan dört beş ay sonra içeri
girip, *Sellaaamün aleyküm* diye ortalığa selam veren *Eşref'in* gelişiydi.
*Beni N. abla gönderdi, size Tuzcubaşı lazımmış* dedi tezgaha bakıp. *O
şakay...* diyecek oldum ama Tuzcubaşı hayli motive bana bakıyordu. Bakışlarından
tuz akıyordu.

Servis edilen hıyarlara, kimi restoranlarda sonradan tereyağı cozlatan garsonlar
gibi, Tuzcubaşı gibi gidip tuz döküyordu. Bunu pahalı et restoranlarında dalga
geçer gibi değil, saygıyla ve tuzun binlerce yıldır insanlara nasıl bir nimet
olduğunu hatırlatırcasına yapıyordu. Onun ayine benzeyen bu tuz ikramlarından
sonra insanların sadece bendeniz hıyar ağasını değil, Tuzcubaşı Eşref'i de
görmek için dükkana geldiklerini farkettim. 

Gel zaman git zaman dükkana *esmer* olduğundan adı *zenci* bir İsa takılmaya
başladı. Eşref ve bu, bir zamanlar arkadaşmış. Eşref daha sonra bana
bahsetmedikleri bir ülkeye *göreve* gitmiş. Görevinin ne olduğunu bilmiyorum ama
anladığım kadarıyla kamyon muavini gibi bir iş olsa gerek, çünkü bitmeyen bir
*ehliyet* konusu da dönüp dururdu aralarında. Hayalleri *E sınıfı* bir ehliyet
alıp, biri muavin, biri şoför olarak, *direksiyon sallamaktı* ve hayatlarıysa
Hıyar Dünyası'na gelen müşterinin tabağına bir çimdik tuz silkelemek.

İsa iyi bir çocuktu ama konuşkan *romanların* hepsi gibi, grup halinde yaşamayı
severdi. *Havarilerim* dediği bir grupla, metro istasyonunda, duyduğumda duvara
daha yakın yürümeye başladığım bir tür *müzik* çalıyorlardı. Ailesi ona küçükken
keman çalmayı öğretmiş, *ekmek parası için* imkan sunmuştu. Ama şu sıralar
*piyasa iyi olmadığı* ve *gençler artık yeni moda müzikler istediği* için, pek
iş yapamıyordu. Bana sorarsanız, yaptığı müzik insanda yaşama sevinci ve sanata
saygı namına bir şey bırakmadığı için pek tutulmuyordu ama bana sormuyordu
tabii.

Tuzcubaşı Eşref, Zenci İsa ve havarileri dükkanın havasını günden güne
değiştirdi. Havariler başlarda arada bir *enstrümanlarını* çıkarıyor ama henüz
bir şey çalmaya cesaret edemiyorlardı. Tuzcubaşı *tuz şov* adını verdiği teatral
ikramlarını giderek daha sofistike hale getirdi, arada insanların nasıl tuz
taneleri gibi oradan oraya serpildiğini, aslolanın *hayat denen bu yemekte* bir
tuz tanesi gibi tat vermek olduğunu anlattığı repliklerini okuyordu. Zenci İsa
ise havarilerini dükkanın karşısındaki parkta ağırlamaya başlamıştı, onlara
dükkandan hıyar aşırıyor, arada cacık götürdüğü oluyordu.

Artık kimse beni hıyar ağası olarak *takmamaya* başladı. Varsa Tuzcubaşı, yoksa
Tuzcubaşı. Ben ortalıkta dolanan alelalde bir hıyardım. Kendimi hıyar gibi
hissetmeye, onların tiyatrosunda bir figüran gibi kalmaya başlamıştım. Gelir ve
giderleri de artık beni tatmin etmiyordu çünkü İsa ve havarilerini beslemek de
ayrı bir külfete dönüşmüştü.

Dükkanın açılışında olduğu gibi, bir gece aniden dükkanı kapatmayı hayal
ettiğimi farkettim. Bunu hemen yapabilirdim, gidip, kapının kilidini değiştirmem
ve *kapalıyız* ilanı asmam yeterliydi. Tuzcubaşı sabah geldiğinde ne olduğunu
anlamaz, beni de bulamazdı. Giyinip hemen çıktım, evde bulduğum bir kilit
göbeğini dükkana götürdüm, kapının kilidini değiştirdim. Kapıya da *hıyarlık
nedeniyle kapalıyız* yazdım.

İlk otobüsle şehirlerarası terminale gittim, bulduğum bir otobüse atladım ve
telefonumu kapattım. Hıyar Dünyası böylece kapandı ve gitti. 
