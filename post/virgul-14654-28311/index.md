---
title: "Virgül 29 Ağustos"
date: 2019-08-29 00:51:28
expiryDate: 2020-08-28 00:51:28
dp: 14654
featured_image: "/images/header-16.jpg"
images: ["/images/header-16.jpg"]
published: true
tags: []
---



Yaşamakla ilgili çok değişik teorilerim var. Ne yapmak istediğimin ne anlamı
var?

Ne istiyorsun? Bir şey istemiyorum. Yazla ilgili bir planım yok, kışla ilgili
bir planım yok. Exlerden bir ex'in dediği gibi *kimsenin okumadığı yazılar*
yazıp, dünyadaki *vazifemi* tamamlayıp gitmek istiyorum. Ruhumun parçalarını
hangi tutkalla bir araya getirmek gerektiğini bulamadım yıllardır, hepsi ayrı
telden çalıyor.

Bana açıkça bu işleri bırakmamı söyleseler, belki, biraz daha anlamlı olurdu. Ne
demek istediğinin ne önemi var?

Ayrı dünyaların insanıyız. Benim dünyamda kimse yok. Aynı dünyayı
paylaşabileceğim ve beni *normalleştirmeye* çalışmayacak kimse yok. İnsanların
beni normalleştirmeye, beni bir *tüketen hayvan* yapmasına direnmek istiyorum.
Asıl meselem bu, galiba.

Param olmadığını söylersem, bana *neden bir ayakkabı daha almıyorsun?* diye
soracak kimse olmadığını düşünüyordum. Herhalde bundan dolayı da param olmasına
çalışmıyorum. Kendime yetecek kadar eşyam var, dünyayı anlayacak kadar ve
ölünceye kadar vaktimi geçirecek bir dolu kitap ve sesli kitabım var, dünyayı
anlamaya çalışmıyorum, artık öyle hayallerim yok. Mümkünse aldığım nefese biraz
daha dikkat edeyim, okuyacağımı okuyayım, yazacağımı yazayım ve çekilip gideyim.

Bir *meşhurluk* merakım, başarı derdim yok, insanların iteklemesiyle, onlara
ayıp olmasın diye bir şeyler yapmaya çalışıyorum. Bunların bazısı sonuca
ulaşıyor ama çoğunun kimseye bir faydası yok, sonuca ulaşmıyor ve başarılı
sayamam kendimi. Bunun sebebini de biliyorum, başarı daha çok sorumluluk
getiriyor ve bu da beni kendimden daha çok uzaklaştıracak, daha çok yalan
söyleyecek, daha çok bilmediğim konularda konuşacak *imkanlar* demek.

Bu ülkenin -veya dünyanın- okumuş yazmış evlatlarına sadece saçmalamayı layık
görmesi çok ilginç aslında. İnsanların benimle olan meselesi de, onların önem
verdiği oyunları oynamak istemeyişim.

Dilimi sakinleştirmem gerekiyor. Ruhumu ve onun gibi şeyleri. Sevdiğim
insanlara piç gibi davranmamam gerekiyor, onları üzmemem. Ama bunların hepsini
*gerekiyor* diye yapıyorum, benimle aynı dünyayı paylaşıp, aynı dertleri
hisseden kimsenin olduğunu sanmıyorum. Böyle birinin olacağına da inancım yok
artık. Bu umutsuzluk beni insanlara karşı devamlı bir savunma pozisyonunda
tutuyor.

Ne demek savunma pozisyonu? İnsanların gelip beni şu son 20 senemde buradan
çıkaracağını, bana cevabımı bilmediğim sorular soracaklarını düşünüyorum.
Kendimi bilmediğim halde, biliyormuş gibi yapmaya gerek yok, olmadığım şekilde
görünmek beni yoruyor ve yıpratıyor. Bunların sonunda hepsi beni bir şekilde
*varoluş gerginliğine* götürüyor. Sonra *bunu hissedecek kadar imkanın varsa, ne
şanslısın aslında* diyorum.

Kitap *ortalama zekalar* için midir? Din kendi düşünemeyenler için düşünüp,
evinde yemek yapmaktan aciz insanların bir aşhanede yediği yemek midir? Aç
kalmak mümkün olmadığına, insanların hepsi bir şekide hayatını anlamlandırmak
zorunda olduğuna göre, herhalde öyle. Sen kendi evinde yemek yapıyorsun ve kendi
yemeğini dışarıda yapılana tercih ediyorsun. *Falanca lokantanınki iyi,
seninkini kimse yemiyor* diyorlar. Olabilir, bu tabii ki o lokantanın insanların
tad duyularına hitap etmesinden kaynaklanıyor. Benim böyle bir derdim olmadı,
yani, dini malzemeyi kullanıp ortalıkta satılacak bir yemek yapmadım, benim
yaptığım yemekte fazlasıyla kendi yetiştirdiğim otlar var. Belki de bundan, tadı
kimsenin yaptığı yemeğe benzemeyişi bundan.

Ne yapıyoruz? İşte, beni böyle soyup, soğana çeviriyoruz. Kendimi bir şekilde
*deconstruct* ediyorum, söküyorum, söküyorum, hiçbir şeyim kalmayıncaya kadar
söküyorum.

Zaman benimle, içimdeki analojilerle beraber beni yok edecek. Bir gün beni daha
çok sevecekler ama yanımda olmadıkları için.

