Title: Virgül 3 Ağustos #3 
Author: Emin Reşah
Date:  2018-08-03 16:02:21
Dp: 14263
Status: published
Tags: İyilik
Image: /img/header-00.jpg

*İyi insan* olmak ne demek? Ben iyi bir insan mıyım?

Kime sorduğunuza göre değişir, kime hangi yüzümü gösterdiğime göre. *Herkese
karşı iyi* bir insanın da, kendine karşı kötü olması lazım, en azından.

Kim olduğumu, nasıl davranacağımı karşımdaki insan belirler çok defa. O halde
nasıl herkese karşı iyi olabilirim?

Bir insanın beni anlamadığını düşünürsem, beni muhtemelen sessiz bulacaktır.
Birinin aptal olduğunu düşünürsem, uzaklaşmaya çalışırım. Peşimi bırakmazsa,
kabalaşırım. Aptallığı zarar veriyorsa, durdurmaya çalışırım. Durduramazsam,
durdurmaya uğraşırım ve bu bazen *suç* gibi görünür. Tabii ki ben de fani aklı
ve fikirleri olan biriyim, yanlış yaparım, nefsimin ipleri eline aldığı çoktur
ve o zamanlar da *kötü* bir insan olabilirim.

Bilerek ve isteyerek çok nadiren kötülük yaptığım halde, insanların
ekseriyetinde gördüğüm bu: Kötülük ve kötü huylar hayattaki pek çok meselenin
izahını, iyilikten daha iyi yapıyor. İnsanların genelde kötü olduğunu kabul
ederseniz, iyi olduğunu kabul etmekten daha doğru hareket edersiniz.

O halde iyilik nedir, nasıl ortaya çıkar?

Kendini tanımak o yüzden mühim: Burada yazdığım bazı yazıların *kötülük*
sınırında olduğunun farkındayım, *bunlara anlatmaya gerek yok* diyenler de
vardır. Bununla beraber kendimde gördüğüm, bir şekilde ifade edip,
*havladığımda,* söylediklerimi başka şekillerde hayata geçirmeye gerek
görmediğim. Daha sakin birine dönüştüğüm. O halde buraya yazmak gerçekten
kötülük müdür?

Nisbi olanı değerlendirirken, *neye göre* diye sormak lazım. Hiç yazmamak ve
bunları biriktirip biriktirip, başka *aksiyonlarla* muhatabına iletmek, diyelim,
trafikten şikayet etmemek, susmak ama canımı sıkan bir durumda inip kavga etmek,
daha mı iyidir?

Kendini tanımak o yüzden mühim: Hangi kötülükten nasıl uzak duruyorsun? Seni
daha kötüleştiren bir şeyden sığınmak için, biraz daha az kötü işler yapabilir
misin? Kötülüğünü tamamen yok edemesen de, en azından, daha az kötü davranışlar
geliştirebilir misin?

İnsanın yaşı ilerledikçe, kötülük imkanı da artıyor. Gençliğinde yapmayacağın
kötülüğü, yaşını aldıktan sonra yapabiliyorsun, çünkü bahaneler görmüşsün, hayat
sana iyi davranmamış ve *hakkım* diyebiliyorsun. Kendini tanımak bu yüzden
mühim. Zihninin gerisiyle, rüyalarının ipini elinde tutanla barış yapmadığında,
pazarlık etmediğinde, anlaşmadığında, bir gün özünde kötü bir insana dönüşmek
herkes için mümkün.

