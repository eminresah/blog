---
title: "Gazete 9 Haziran 2018"
date: 2018-06-09 23:49:03
expiryDate: 2019-06-09 23:49:03
dp: 14209
featured_image: "/images/header-18.jpg"
images: ["/images/header-18.jpg"]
published: true
tags: []
---




Anthony Bourdain intihar etmiş. Çok seyretmedim ama ilginç bulduğum nadir
*yemekçilerden.* Depresyondan kendini öldürmüş diyorlar. 

Dışarıdan bakınca bu adamın yaşadığı *ye iç gez* hayatına özenmemek çok zor. 11
yaşında da kızı varmış. *Neden intiharı seçiyorlar?* diye soruyorlar. 

*İç boşluğu* demek ki, yaşadıkları hayat bir maskeyi taşımayı ve o maskenin hiç
düşmemesi için, devamlı çalışmayı, bu uğurda *kendini* feda etmeyi gerektiriyor.
Ben etrafımdaki 10 kişiye iple *bağlıysam*, bu gibi insanlar milyonlarca kişiye
*halatla* bağlı. Benim değişmek istersem koparacağım bağlar, en fazla bu bağlı
olduklarım ama onların herhalde böyle bir imkanı yok. 

Her şeyi bırakıp, iki adım geri atıp, hayatını nasıl istiyorsan öyle yaşamak
mümkün olmuyor mu? İnsan ismine, cisminden fazla bağımlı olunca herhalde mümkün
değil. Ben yapabilirmişim gibi geliyor, intihar edeceğime, *buraya kadarmış*
der, tüm beni sıkan zerzevatı hayatımdan çıkarır ve en azından yaşamaya devam
edermişim gibi. Belki de bu yüzden *o kadar* başarılı olamıyorum. 

------

[*Endişenin hiçbir miktarı, az veya çok, olacak olaylara etki etmeyecektir* demiş
Alan Watts.][watts]

İnsanların endişelenmesi, endişelendiğini göstermesi, hayatı ciddiye aldıklarını
başkalarına (ve kendilerine) göstermek için bir *oyun.* Bu bir dil, kendilerini
bu şekilde ifade ediyorlar. Olaylar üzerinde endişenin bir faydası olmadığını
anlamak için *dahi* olmaya gerek yok, bununla beraber diyelim, yarınki sınav
için endişelenmesi *gerektiğini* düşünen insana, bu mantıklı sözün bir faydası yok. 


[watts]: https://twitter.com/ZenProverbs/status/1004001984964452354

---------

[ἐπιχαιρεκακία][epik] (epikhairekakia) başkalarının başına gelen dertlerden duyulan zevkmiş. Almancası daha bilinen bir şey, Schadenfraude. 

İnsanın içinde dünyanın *sıfır toplamlı oyun* olduğuna dair bir his var. *Ebedi
adalet* duygusunun dışa vurumu sanırım. Yeryüzünde insanların başına gelebilecek
toplam iyilik ve kötülüğün eşit olduğuna inanıyoruz. Bu sebeple olacak, birinin
başına gelmiş kötülük, bizim başımızdan *savılmış* oluyor, birinin başına gelen
iyilik de, bizden kaçmış. Bazı durumlarda doğru, bir yarışmada sadece bir kişi
kazanabilir, o kazanırsa ben kaybederim. Yine de genel olarak doğru değil, onun
için muarızıma *senin başına gelen kötülük, benim lehime değil* dediğimde beni
anlamıyor.

[epik]: https://twitter.com/sentantiq/status/1003794279020367872

