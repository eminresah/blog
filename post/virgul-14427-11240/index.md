---
title: "Virgül 13 Ocak #3"
date: 2019-01-13 20:06:56
expiryDate: 2020-01-13 20:06:56
dp: 14427
featured_image: "/images/header-118.jpg"
images: ["/images/header-118.jpg"]
published: true
tags: []
---




Kağıtla gelen, kağıtla gider. Kağıttan gelen bilgi, başka bir kağıttaki
kelimelerle yok edilir. Hayattan gelen bilgi, hayatla gider. Günlük hayatın
içinde insanların nasıl *çalıştığını* anlayan biri, sadece kağıt üretmiş
birinden daha *iyi* hayatta kalır. Ancak günlük hayatın da geçici ve sınırlı
olmak gibi bir kusuru var, bu kusurdan dolayı en iyisi, yazıyla hayat
birleştiren *flaneur* anlayışı: Hayatın kendisinin her zaman kuralları
belirlediğini, oyunun *hayat* olduğunu ancak o hayatta galip gelmek için *bir
miktar kitabi* olmak gerektiğini bilecek kadar *flaneur.*

Felsefecilerin (veya *entelektüellerin*) ilginç bir cinsi, *hakikati* yazı
yazarak veya unvan kazanarak bulabileceğini düşünüyor. Akademik felsefe,
felsefeden çok *akademik* olduğu halde, ve oyunun tabiatı itibariyle maksadın
kendi çalıp, kendi oynamak olduğunu bildikleri halde bu anlayış tuhaf. Hakikat
sokakta boyundan büyük bir arabayla kağıt toplayan çocuğa, profesörden daha uzak
değil, felsefeci sadece belli *kelimeleri* kullanacak kadr imkan bulmuş, zaman
bulmuş bir canlı cinsi ama bunun *takdir* edilmesini bekliyor: Söylediklerinin
*biyolojik* tek anlamı, *ben felsefe öğrenecek kadar rahat bir hayat sürdüm*
demek olan birinin, *hakikat* kelimesinden alacağı nasip de işte ancak o
biyolojik sınırlar içinde: Hemen hemen hiç.

Bu sebeple insanların *entelektüel* faaliyetin biyolojik/sosyal kodlarını
kaçırıp, buna fazla önem verdiğini gördüğümde, kafamı koltuk altıma sokup oradan
uzaklaşmak istiyorum. Burada yapılan için de aynısını söyleyebilirsiniz, doğru,
ama en azından ben kendimi *felsefeciler* kadar yüksek ve *hakikate yakın*
görmüyorum.

