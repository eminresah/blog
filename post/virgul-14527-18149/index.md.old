Title: Virgül 23 Nisan #2 
Author: Emin Reşah
Date:  2019-04-23 22:00:05
Dp: 14527
Status: published
Image: /img/header-128.jpg

İnsanlar kalabalık olunca, hepimizi cetvelle ölçmeye başlamışlar. *Hocam, senin
bakışların çok hülyalı, tam hoca bakışı var, sen en iyisi profesör ol* demiyor
kimse kimseye. *Şu kadar makale, bu kadar kitap* kaygısı.

Ölçümün de *zararı* insanların istismarına teşvik etmesi. *Senede iki makale
yazmalısın* deyince, adam (veya kadın) adam gibi bir (veya yarım) makale yazmaya
yetecek materyali, ister istemez ikiye, üçe, beşe bölüyor.

Çünkü neden bölmesin? Çünkü *herkes yapıyor* bunu. 

Yeknesak ölçülerin zararı bu. Sınav yapıyorsunuz, *şu kadar puandan fazlası*
lazım diyorsunuz, ancak yaptığınız sınavın, işin tabiatıyla doğrudan bir ilgisi
yoksa, insanlar da bunu *sırf geçmek için* çalışmaya başlıyor. Sınavların büyük
ölçüde *öğrenebilme kabiliyetini* ölçtüğünü düşünmeye başlamıştım, mevzu,
verilen bir konuyu üç gecede nasıl öğrenebilirsin? Öğrenebilir misin? Yoksa
bildiklerini unutmamanı kimse beklemiyor, sınavın amacı da bu değil.

Ancak bunun alternatifi ne? *Anahtarı ışığın altında aramak* eleştirisini ben de
çok yaptım bu gibi sistemlere/sınavlara, ancak alternatifi nedir gerçekten?
Sınav yapmayalım mesela, *öğrenci* öğrensin, öğretmen de onu kontrol etmek
zorunda kalmasın. *Hobi gibi* öğrenmenin de bir yeri var, amenna, daha kalıcı
olduğu da muhakkak, yine de bırakırsan, insanların çok çok azı diferansiyel
denklem öğrenir ve onların da zaten öğrenecek başka konuya merakı olmaz, sadece
diferansiyel denklem öğrenirler.

*Anahtarı ışığın altında arıyoruz* ve *öğrendiği konuları sevmeyen öğrenciler
yetiştiriyoruz* çünkü insan evladı zaten en fazla bu kadar *bilim ve teknik*
yapabiliyor, bu kadar *tarih* öğrenebiliyor, bu kadar *bilmek istiyor.* Zevk
için öğrenmek benim kitabımda var ama gördüğüm kadarıyla çoğu insan için illerin
plaka numaralarını öğrenmek, Lineer Cebir öğrenmekten daha *anlamlı.*

O halde *sınav şart* tabii, şart olmayan, sınavı geçemiyor olmanın yolları
kapatması.
