Title: Müsvedde 14.03.18 22:12
Author: Emin Reşah
Date:  2018-03-14 22:12:55
Dp: 14122
Status: published
Image: /img/header-88.jpg


Dolunay yalnız  
Bulut suskun  
Karanlık   

--------

Duaları *çocuklar lehine bir yol* için ettiğimi farkettim. Dualarımı *kabul
olmadı* diye zırlamak yerine, kabul olacak şekilde etmeyi (dövüle dövüle)
öğrendiğim için artık böyle *hayırlısı olsun* makamından ileriye geçmiyorum.

*Çocuklar lehine* ne demek, bak, bunu hiç bilmiyorum. Benden ayrı kalmaları
mesela lehlerine midir? Olabilir. Allah ömrümü tamam etse ve şu manasız işlerden
böylece kurtulsam, mesela, onların lehine midir? Olabilir. Başka türlü pek çok
olay olabilir ve nihayetinde *lehlerine* olabilir.

Onların lehine olan benim lehime olmayabilir, tabii, belki kendi aleyhime dua
ediyorum. Kendime beddua, ama ne yapalım, o kadar babalık olsun.

-----

Hayat *reversi* oyununa benziyor biraz. Bugün *iyi* olduğunu düşündüğün işler
yapıyorsun, ama bir süre sonra tam da bunlar düşmene sebep oluyor. Hayatının
talihsizlikten ibaret olduğunu düşünüyorsun ve o *talihsizlikler* bir anda
talihe dönüşüyor. 

Elimizde olan irade ve bilgiyi değerlendirmek gerek, *hakkı olana hakkını
vermek* için bunlar elzem, yine de bu irade, imkan ve bilginin de sınırlı
olduğunu gözden kaçırmadan. İnsan olmak ne *hiç* olmak demek, ne *hep* olmak.
Ölçüsünü bilemediğin bir yarımlık içinde, ne yapacağını kestiremeden, elinden ne
kadarının geleceğini bilmeden yürüyorsun. Bir yerde, saptığın yolların nereye
götüreceğini de bilmiyorsun, bilmediğini itiraf etmek de zor, şimdi, insanın en
büyük acizliği hangi konuda aciz olduğunu tam olarak itiraf etmek. Yine de
yürüyorsun, biliyormuş gibi yürüyorsun.

Yanlışından dönecek kadar *insan* isen, kendine kibirli bir *yanlışsızlık*
atfetmiyorsan, arada bilmediğini itiraf edip, iki adım geriye atabiliyorsun.
Onun için *kibir ateşin odunu yediği gibi iyi amelleri yer* diyor, çünkü
yanlışında ısrar ettikçe, yürüdüğün yol daha da yapışkan bir bataklığa dönüşüyor. 

-------

Şimdiye kadar kimseyle *topyekun savaş* peşinde olmadım. Hep *bir sınır çizeyim
ve işime bakayım* derdinde oldum. İyi veya kötü bir sınır olsun ve problem
çözülsün. Benim gibilere *barışçı* diyorlar, karakter icabı, zaman zaman
sinirlensem de, bir insanla uzun vadeli kavga, gürültü, zarar vermeye çalışmak
hayli manasız geliyor. Şurada yazdığım, belki çok az kimsenin okuduğu yazılar
bile, nares bir takım insanlara *ders vermeye çalışmaktan* daha manalı.
Başkasının zararı bana bir şey kazandırmaz.

Velakin işte o *ruh dinginliğini* her zaman sağlamak mümkün olmuyor. Mecbur
olduğun kavgalara itiliyorsun, *verip kurtulmanın* mümkün olmadığı. Çünkü işin
içinde *onur* var mesela, *haksızlık* var, *başkasına haksızlık etmezken, neden
kendime haksızlık edeyim?* diyorsun.

Bu durumlarda tercihim uzaklaşmak oluyor. Sonunda hiçbir şey kazanmadığım
faydasız kavgalar yerine, uzaklaşmak. Yaşadığım şehre gelişimin kökeninde böyle
bir uzaklaşma kararı mevcuttu, burayı bırakıp gitmekte de benzer bir karar rol
oynayacak sanırım. Muhtemelen çoğu insan için *korkaklık* demek bu ama ne
yapayım, hayatım manasız kavgalarda eritemeyeceğim kadar kısa.
