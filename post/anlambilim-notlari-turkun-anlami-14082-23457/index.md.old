Title: "Türk"ün Anlamı 
Author: Emin Reşah
Date:  2018-02-02 23:27:07
Dp: 14082
Status: published
Image: /img/header-13.jpg

Bir kelimenin anlamı sadece neyi anlattığıyla değil, neye zıt olarak ifade
edildiğiyle oluşur.

Somut kelimelerin anlamlarını, onların karşıladıkları nesnelere işaret ederek
gösterebiliriz, ancak soyut kavramlarda böyle bir şansımız yoktur. Soyutluk özü
itibariyle bir *özetleme* olduğu için, kelimenin örneklerini işaret etmek zaten
yetmeyecektir. Örneklere işaret etmek yetseydi, zaten soyutlamaya ihtiyaç
kalmazdı. Bununla beraber, soyut kelimelerde insan zihni, anlamın bağlamında,
kelimenin neyi ifade ettiğini belirlemek için onun zıt örneklerini kullanır.

Şöyle bir örnekle başlayalım: *Türk* kelimesinin pek çok anlamı vardır, ancak bu
anlamlar farklı bağlamlarda, hangi kelimenin karşısına konulduğuna göre değişir: 

*Alman'ın zıddı olarak Türk* bir ulus ismidir. Genel itibariyle 19. yüzyılın
sonu ve 20. yüzyılın başında teşekkül etmiş ve çeşitli etnik unsurlardan
mürekkep bir ulustur. Bu manada *Türk* herhangi bir müslümanlık veya Orta Asya
kökeni ifade etmez. Alman vatandaşı ama Türkçe konuşan bir insan, bu manada Türk
değildir.

*Kürt'ün/Çerkes'in zıddı olarak Türk* bir kavim ismidir. Bir insanın Kürtlerle
ilgili bir yazıda geçirdiği "Türk" kelimesi, her ne kadar siyasi olarak *üst
kimlik* ifade ediyor denilse de, gerçekte bir kavim ismidir. Kürdün zıddı olarak
kullanıldığında, bu kelime Orta Asya'dan 10-14. yüzyıllar arası gelmiş bir kavmi
ifade eder.

*Gavurun zıddı olarak Türk* aslında *Müslüman* anlamındadır. İsmet Özel'in
kastettiği mana bu olsa gerektir, ancak kendisi bir anlambilim tahlili yapmadığı
ve maksadı da zaten bu olmadığı için, günümüzde çok tali kalmış bu anlamı sanki
asıl anlamıymış gibi zorlaması gülünçtür. *Yanlış anlaşılmak için* bu kadar
gayret göstermek için herhalde büyük şair olmak gerekir. 

*Kazak/Kırgız/Azeri'nin zıddı olarak Türk* Anadolu coğrafyasına yayılmış ve
müstakil bir lehçede Türkçe konuşan bir insan topluluğudur. Burada da mesela,
Kırgız'a karşı Türk, Azerileri ihtiva edebilecekken, Azeri'ye karşı Türk, sadece
İstanbul Türkçesi konuşan bir insan topluluğunu ifade eder.

Bu farklı anlamları her gün birbiri yerine kullanarak, sanki bütün Türk
vatandaşları, müslümanmış ve İslam'a hizmet etmek boyunlarının borcuymuş,
hasbelkader Türkiye sınırlarında doğduğu için vatandaşlık bağı bulunan bir Kürt
de mesela, Orta Asya kökenliymiş ve bununla gurur duyması gerekirmiş gibi
yapmanın manası yoktur. 

*Türk* bu sebeple her bağlamda farklı anlam kazanmaya yatkın bir kelimedir ve
gerçek manasının anlaşılması için o bağlamda hangi kavramın zıddı olarak
kullanıldığına dikkat etmek gerekir.
