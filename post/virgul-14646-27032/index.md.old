Title: Virgül 21 Ağustos 
Author: Emin Reşah
Date:  2019-08-21 00:30:04
Dp: 14646
Status: published
Image: /img/header-28.jpg

Yılların getirdiği bir fikrisabit var bende: Kadınlar kendilerine iyi davranan
erkekleri değil, güçlü erkekleri tercih ediyor. Daha doğrusu *iyi davranmak*
eğer tüm şartlar yerindeyse, makbul tabii, güçlü ve iyi davranan mı, güçlü ve
kötü davranan mı derseniz, iyi davrananı tercih eder ama kadınların önemli bir
kısmı da kendisine *çok iyi* olanın zayıf olduğunu düşünüyor. *Güçlülüğün*
ölçüsü de *alternatifleri olmak.* Kadın bir erkeğin başkasına gidemeyeceğinden
eminse, ona saygı duymuyor. 

Bunu söyleyince, tabii, bana *kadın düşmanı* diyecekler çıkacaktır. İstisnaların
müstesna olduğunu kabul etmekle beraber, biyolojik tercihlerin *nezaket* değil
de, *güç* tarafında bulunduğunu, *nezaketin* bir kriter olmakla beraber, önemli
bir kriter olmadığına kanaat ettim. 

Kadınların *odun erkeklerden* bu kadar şikayet etmesi neden, peki, sevgili
dostum? Birincisi kadınlar da (erkekler gibi,) asıl sebepleri ikrar etmekte pek
istekli değil, ikincisi de *nezaketin* çoğu zaman *güç* dediğimiz şeyin bir
sinyali olması. Güç sadece maddi güç değil, önemli bir kısmı ekonomik güç
olmakla beraber, psikolojik, entelektüel, fiziksel, sosyal güç de mühim ve
nezaket bunlar için *sinyal* anlamına gelebiliyor. Nezaketin nasıl
yorumlanacağına diğer özelliklerinize bakıp karar veriyorlar, diğer açılardan
güçlü olmadığı halde, *nazik* olan birinin bu özelliği ona hiçbir şey katmazken,
diğer açılardan *güçlü* olan biri, *aa, ne kadar da nazik* oluyor.

Ne yapacağız? Tabii ki nezaket göstereceğiz, çünkü akıllı erkekler bir yandan da
gereksiz kavgalara girmekten uzak durur.

--------------

*Kırmızı hap* erkeklerine bakıyorum, Rollo Tomasi'nin *The Rational Male*
kitabını dinliyorum mesela, kadınlar hakkındaki söylediklerine bakıyorum ve
kadınların kendileri hakkındaki sözlerine bakıyorum: Hangisi daha doğru? Bir
ilişkide kim ne istiyor? Hangi tarafın derdi ne?

Geçen demiş ki, *seksi çıkarırsak, bir kadının ilişkiye getirdiklerinin %90'ı
ortadan kalkar, parayı kaldırırsak da, erkeklerin %90'ının ilişkiye
getirebilecekleri bir şey yoktur.* Bu doğru mu mesela? İlişki dediğiniz 3 aylık
periyotlarla yenilenen bir şeyse, mümkün, evet, ama uzun vadeli ilişkilerde bu
kadar basit olamaz. Onun için belki de uzun vadeli ilişkilerin nasıl yürüdüğüyle
ilgili kimsenin net bir fikri yok. Bir evliliğin 3-5-10-20 yıl yaşayıp
yaşamayacağını belirlemek daha çok *takdir-i ilahinin* işi.

İlişki dediğiniz iki kişilik bir şey, tek başınıza ne kadar iyi olursanız olun,
karşıda bunun nasıl yorumlanacağı, nasıl karşılık bulacağını bilmiyorsunuz. Siz
sırf iyi niyetten aranızdaki meseleleri konuşarak halletmeye çalışırsınız,
karşınızdaki bunu zayıflık olarak algılar, siz maddi açıdan rahat etsin diye
harcamalarını fazla soruşturmazsınız, karşınızdaki bunu suistimal etmeye kalkar,
bunların tersini yaparsınız, bu sefer başka sorunlar ortaya çıkar, *one size
fits all* bir çözüm yok burada, bazısı için çok önemli olan kriterler, diğerleri
için ufak ayrıntılardır. Bunların dışarıdan *sistematik* olarak ele alınması
ise, gördüğüm kadarıyla mümkün değil: Yine de erkek fizyolojisinin getirdiği
cinsellik isteği ile, kadın psikolojisinin getirdiği güven ihtiyacı en makul
kriterler kabul edilebilir. *Güçlü erkek* gayesi de bundan, güçlü olmayan güven
veremez, güven veremeyen de babalık yapamaz, vs. vs. 


