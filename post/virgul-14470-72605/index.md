---
title: "Virgül 26 Şubat #1"
date: 2019-02-26 13:08:28
expiryDate: 2020-02-26 13:08:28
dp: 14470
featured_image: "/images/header-81.jpg"
images: ["/images/header-81.jpg"]
published: true
tags: []
---



Tanrım, sana hamd olsun, bizlere başka insanlar olmadan da vakit öldürme imkanı
verdin. Ruhumu onların esaretinden kurtardın ve telefonlara, bilgisayarlara ve
sair eşyaya esir ettin. Bunlar, sen de bilirsin ki, efendi olarak hayli
kalitesiz ve o sebeple beni özgürlüğe yaklaştırıyor. Kim bir telefonun esiri
olmaya yıllarca devam edebilir ki?

İnsanların eşyaya köle olduğundan bahsediyorlar: Efendi olarak eşyalar en basit
ve sorunsuz cinsten sayılır. Kaçarsan kovalamıyor, seni öte dünyaya kadar takip
etmiyorlar. Netler, bugün telefon olup, yarın sandalye olmuyorlar, neyse o
kalmaya devam ediyorlar. Onlardan sıkılınca sana yeni ve güzel kelimeler bulup,
bağımlılığına devam ettirmiyorlar. Telefonumun kölesi olsam da bu köleliği
bitirmenin, insanların ve kavramların kölesi olmaya nazaran daha kolay olduğunu
biliyorum. Belki bir gün telefonumdan uzaklaşıp özgür olurum.

İnsanların kölesi olmak daha zor olurdu. Bana itibar gösterseler, onların
arasından çıkamaz, onların hoşuna gidecek şeyler söylerdim. Oynamam gereken bir
rol olurdu. Bu rolün hakkını vermek için bir eşyaya köle olmaktan çok daha fazla
uğraşırdım. İnsanlar beni bir şekilde bilsin ve bu bildikleri iyi olsun diye
taklalar atardım. Telefona takla atmıyorum, ona sadece sık sık bakıyorum. O da
bana bakıyor.

Bir de kavramların köle olmak var, kitapların ve içindeki bilgilerin. Bu da zor,
insanların kölesi olmaktan da zor. Bazı zamanlar bu ikisinin aynı şey olduğundan
şüphe ettiğim oluyor ama hayır, kavramların kölesi olmak daha sinsice bir şey:
Düşüncelerimizin içine sızmış ve bizi istedikleri gibi düşündüren kavramlar
bunlar. Bunların kölesi olduğunda, insanın kurtulması herhalde imkansız. Sadece
ölenlerin kavramlardan kurtulmaya imkanı var.

