---
title: "Virgül 9 Mart"
date: 2019-03-09 17:10:48
expiryDate: 2020-03-08 17:10:48
dp: 14482
featured_image: "/images/header-116.jpg"
images: ["/images/header-116.jpg"]
published: true
tags: []
---



Bir süredir yüz tanıma programı yaptığım için yazmayı ihmal ettim. Kendimi
unutacak kadar bir işle meşgul olmanın, dert ve tasaya en iyi deva olduğunu ve
yazının da bunun için *faydalı* olduğuna kanaat ettim. Burayı yazmak yerine
program da yazsam olur sanırım.

Mektuplara cevap veremiyorum, kusuruma bakmayın, onun da sebebi yetişmesi
gereken bu program.

-----

[dervaze](dervaze.com) için biri aradı, *bunun offline hali de olsa çok güzel
olur* dedi. 2 senedir ne offline, ne online haline bakabiliyorum, sanırım çok da
ilgimi çekmiyor artık.

Tarih ve tarihçilerle münasebetimin bunda biraz etkisi var, bir de Osmanlı'nın
artık karikatürize edilmesinin. Bu işlerdeki *özentilik* miktarı mide
bulandırıcı seviyeye ulaştığı için konuya dahil olmak istemiyorum. Mesela
ortalıkta *Osmanoğlu* diye dolaşanları görünce, Kemal Paşa'nın kurduğu
cumhuriyete biraz daha pozitif bakmaya başlıyorum. *Bunların bir de padişah,
sultan, şehzade olduğunu düşün.*

Âl-i Osman Devleti devri için çalışan ve 1700'lere kadar da yürümüş bir sistem
kurmuş. Devşirme ve tımar sistemi denebilir sanırım. Mülkün nasıl idare
edileceğine dair zamanı için *ileri* ama en radikal *osmanlıcının* bile bugün
içinde yaşamak istemeyeceği bir sistem. Bugün bize düşen, *o zaman
yapabildiysek, bir kez daha yapabiliriz* demek. Eşyanın, gücün ve mülkiyetin
nasıl üretilip, nasıl dağıtılacağını belirleyen bir sistem. Bunun yerine konuyu
*kahramanlık tefrikasına* çeviriyorlar.

Kahramanlık dediğimiz şey, bazı durumlarda, bir ve iki defa işe yarayabilir ama
kahramanlık üzerine medeniyet kuramazsınız. İnsanların kahramanlık göstermesi
için diğer zamanlarda adalete inanmaları ve *doğru tarafta* olduklarına
inanmaları gerekir. *Osmanlı goygoyu* o kültürle yetişmiş insanları *bir defa*
etkiliyor olabilir ama devamlı olarak aynı masalları anlatmanın artık çıkar yolu
yok.




