Title: Virgül 30 Temmuz #2 
Author: Emin Reşah
Date:  2019-07-30 14:19:23
Dp: 14624
Status: published 
Image: /img/header-131.jpg

*Bana riyaset teklif ettiler ama kabul etmedim.*

Bunu söyleyecek kaç kişi var? Söyleyenlerin de (benim gibi) insanların ayak
diremesiyle uğraşmak istemediği için reisliği kabul etmediğini, kendisine tam
inanacak ve güvenecek insanların başında bulunmanın hemen hiçbir insan için
reddedilmeyecek bir durum olduğunu düşünüyorum.

İnsanların bir hiyerarşi biçiminde örgütlenmelerinin muhtemelen psikolojik bir
temeli var. İnsanın bilişsel yetenekleri belli bir hiyerarşiyi şart koşuyor.
*Adaletsizlik* dediğimiz konuların çoğu böyle bir *hiyerarşide* bulunduğu yeri
beğenmeyenlerin yakınması. Modern devletin bu hiyerarşileri mümkün mertebe
gizlemesi lazım, yok etmesi değil, çünkü yok edilebilir bir şey gibi görünmüyor.
İnsanları kurumlarla muhatap etmenin temelinde, bu hiyerarşiyi gizlemek
yatıyor. Kurumların ve kurulların amacı, insanlara başlarına gelenlerin *adil*
olduğuna ve hiyerarşideki yerleriyle alakası olmadığına inandırmak. Benim
gördüğümse, bu dünya üzerinde yeterince güçlü olan hiçkimsenin, kurumların ne
söylediği, kanunların ne olduğu veya bunun gibi ayrıntılarla ilgilenmek zorunda
olmadığı. Hiyerarşi var, yani, mecburen var ve bu hiyerarşiyi kabul etmek ve
onun düzgün inşa edilmesine çalışmak, yok etmeye çalışmaktan daha mühim.

Düzgün inşa edilmesi mesela *birden fazla hiyerarşi olsun* da demek. Politikada
*güçler ayrılığı* demek de *3 hiyerarşi olsun* demek mesela, bunların birbiriyle
ilgili sınırları olsun, falan. Teoride güzel ama genelde yürütmenin gücü
diğerlerinden fazla olduğu için, insanların bu konuda bir şeyler söylemeleri
zor.

Hiyerarşi birden fazla olsun ama bunların arasındaki ilişkiler de daha net
olsun, değişik katmanlarda yalıtılmış yeni hiyerarşiler olsun, insanların
hiyerarşide değişimleri belli olsun, yani, bir adam 20 yıl hiyerarşinin
tepesinde bulunmasın, aşağıdan başlayarak insanlar eğitilsin, eğitilebilenler,
işini iyi yapanlar yukarı çıksın. Yasama, yürütme ve yargı hiyerarşilerinin
kuralları net olsun, nasıl yukarı çıkılacağına dair kanunlar yeterince
yerleşsin. Ordu hiyerarşisinden birden fazla olsun ve bunların *normal toplum
akışına* müdahale etmeleri (darbe!) imkanları olmasın. Ordunun başında sadece
savaş zamanında *tek bir kişi* bulunsun, diğer zamanlarda bir kurul olsun ve
bunun da başında sivil bulunsun.

Hasılı hiyerarşilerin nasıl inşa edilmesi gerektiğini düşünmek, hem daha
verimli, hem daha anlamlı. Her şirket bir hiyerarşi mesela, bunlardaki hiyerarşi
nasıl değişiyor, bir şirketin mülkiyeti nasıl el değiştiriyor, işi kimler
yapıyor, para ve güç hiyerarşide nasıl akıyor, vs.

*Proleterya diktatörlüğü* dediklerinin de, sonunda saçma bir yere çıkmasının
sebebi bu, bir hiyerarşiyi yok edip, başka bir hiyerarşi kurarak, işin
temelindeki *sömürüyü* ortadan kaldıramazsınız. Sömürü dediğimiz şey, tekrar
edelim, hiyerarşide yerini beğenmeyenlerin sızlanması. Bu sızlanma bazı
durumlarda haklı olabilir, bazılarında haksız olabilir. Durumdan duruma
değerlendirmek gerekir.

Bu gibi temel bir nosyonu inkar edip, insanların arasında *tam bir eşitliğin*
mümkün olacağını düşünmek bana çok tuhaf ve komik geliyor. *Eşitlik edebiyatı*
bir istismar konusu, *adalet* gibi insanların sızlanmasında bir yardımcı. Tabii
ki adalet olsun istiyoruz ama bu adaletin tanımı *herkesin eşit olması* değil,
hiyerarşide herkesin hakettiği, diğerlerine en faydalı olacak yerde bulunması.
