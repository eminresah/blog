Title: Uzaylı Kurbağa 
Author: Emin Reşah
Date:  2018-02-09 21:47:02
Dp: 14089
Status: published
Image: /img/header-113.jpg

[İngiltere Kraliçesi'nin *kurbağa* olduğuna inananlar var](
https://en.wikipedia.org/wiki/Reptilians). Düz kurbağa değil,
*uzaylı kurbağa* veya *sürüngen.* Gerçekten buna inanıyorlar mı, yoksa *Kurbağa
Prens* masalını fazla ciddiye mi almışlar, bilemiyorum. Böyle *hipotezler* var.
Hipotez de değil, nasıl desek, fantazi. Fantazi ama gerçek niyetine...

Buna nasıl inanıyorlar? Onlar da benim gibilere *saf* diyorlardır, belki. Ama
inanç dediğimizin faydası nedir? Ne işe yarar? İngiltere Kraliçesi'nin gerçekte
uzaylı bir kurbağa olduğuna inanmak beni nasıl daha iyi yapabilir?

İnançlarımı gözden geçirirken sorduğum soru: *Buna inanırsam, nasıl bir insan
olurum?* Tüm inançlarda işe yarıyor. Bir defa hakikatle *doğrudan* ilişki
kuramayacağına inanırsan, inançlarını da *hakikate uygun bir insan olmak*
hedefiyle belirleyebiliyorsun. *İnancın kendisi değil, seni nasıl bir insan
haline getirdiği mühim.*

İngiltere Kraliçesi'nin uzaylı kurbağa olduğuna veya dünyayı elit bir grubun
yönettiğine inanmak beni nasıl bir insan yapar? Dünya ile ilişkimi fantastik,
akıl ermez, çözülmesi imkansız bir zemine götürür. Belki *doğru* budur, onu
bilmiyorum, yani biri bana *İngiltere Kraliçesi'nin kurbağa olmadığına emin
olabilir misin?* dese, *hayır* derim, kendisiyle tanışmam, zaten tanışsam da
muhtemelen bana söylemez. Ancak böyle *anlaşılmaz* bir dünyada yaşamak
istemiyorum. Anlaşılma ihtimali olan, yaptıklarımın *yedi milyarda bir* de olsa,
dünya üzerinde etkili olabileceğini düşünmek istiyorum. Kendi hayatımın sadece
böyle bir fantastik hikayeden, diğerine, sarih düşünce ve verimlik işten uzak
geçmesini istemiyorum. Dünyayı gerçekten uzaylı kurbağalar yönetiyor olabilir
ama bunu düşünmenin benim sağlığıma, işime, *dünyama* faydası yok. 

En çok bu sebeple bunlara inanmıyorum. 
