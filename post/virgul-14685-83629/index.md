---
title: "Virgül 29 Eylül"
date: 2019-09-29 16:13:29
expiryDate: 2020-09-28 16:13:29
dp: 14685
featured_image: "/images/header-132.jpg"
images: ["/images/header-132.jpg"]
published: true
tags: []
---




Biri sormuş: Neden müslümansın? Bu kadar basit bir soru mu bu? *Müslüman mısın?*
diye başlamak lazım gelmez mi önce mesela? Öyle görünüyorum, öyle görülüyorum,
öyleyim ama *acaba öyle miyim?* diye bir şüphenin varlığımı kemirdiğini nasıl
inkar edeyim? *Neden müslümansın?* diye sorunca, *acaba?* deyişim bundan, bir de
tabii *neden müslümanım?*

Ben bu soruya *yaşam biçimi* üzerinden cevaplamayı daha uygun buluyorum.
*Müslümanca yaşamak* elimdeki diğer yaşam formlarına göre daha makul ve güzel
geldiği için diyelim. Ayık yaşamak, sarhoş yaşamaktan, doğru yaşamak, eğri
yaşamaktan daha iyi geldiği için... Hayatının anlamını hayatının kendisinde
aramak zor, ona bir anlam vermeye çalışarak ve anlamı *kendinin* verdiğini
düşünerek yaşamaya devam etmek neredeyse imkansız. Ateist olsaydım, Allah'la
aramda iyi kötü bir münasebet olmasaydı, bu münasebeti inkar etseydim herhalde
şimdiye kadar intihar etmiş olurdum.

Din sadece zor zamanlar ve izah edilemeyen olgular için mi lazım? Hayır, böyle
değil, yine de o zamanlarda beni yatıştıracak kimse, beni teselli edecek bir
merci yok. *Kendi yaptığım tanrılar* kavramlar, mutluluklar, içi boş isimler,
hayatını *adamaya değer* bir takım hayaller, başarıların, ünün ve sair *anlam
kaynaklarının* kaderi yine kendi elimde. Kendi elimdeyse zor zamanda kayıp
gitmesi mümkün ve zaten normalde de insan inşaası ve yok edilmesi kendi elinde
kavramlarla mutluluk yaşayamaz.

İslam'ın modern yaşama biçimleriyle uyuşmadığı ve geleneğin va'zettiği yaşama
biçiminin *her zaman doğru* olduğu kanaatinde değilim. Öyle kılı kırk yaran bir
müslümanlığım yok zaten. Sadece *Allah'a giden yollar* arasında en önem verdiğim
ve beni modernist hayatların hedonist çukurlarından koruyacak olan bu. Geçici
hazların dünyasında kalıcı bir ışık.

*Neden müslümansın?* sorusunun bir de *neden Hristiyan/Budist/Şinto değilsin?*
anlamı var. Bu manada da *pratik faydaları* sayabilirim, evvelen Türkiye'de
müslüman olmak daha kolay ve Allah'a ulaşmak için elimizdeki imkanı
değerlendirmek daha uygun geliyor. Kainatın, insanların ve onların
söylediklerinin, onların bize geçmişten aktardıklarının, geleneklerin,
hikmetlerin, kıssaların ve hükümlerin *Allah'la münasebet* gibi tek bir hedefin
ipuçları olduğu kanaatindeyim. İçinde bulunduğum dünyada Allah'a müslüman olarak
ulaşmayı daha mümkün buluyorum.

Bir de bu sorunun *neden öyle görünmekten rahatsız değilsin?* tarafı var.
Türkiye'de İslam aynı zamanda bir sınıf aidiyeti, bir sınıf göstergesi.
Kadınlarınki kadar zor olmasa da, *müslüman* tanınmak belli bir siyasi görüşe,
toplum kesimine de tekabül ediyor ve gördüğüm kadarıyla zaten insanların
*müslümanlığını* aslolarak bu belirliyor. *Bunlarla aynı gruptan değilim* deyip,
Ateist/Deist/Falanhocacı/Filaninançta olmaya karar veriyorsunuz. Benim bu konuda
rahatsızlığım yok. Kendimi ümmetten, onların kaderinden ayrı görmüyorum. Kendi
sınıfımı belirlemenin o kadar kolay olmadığını biliyorum ama kötü örneklere
bakıp *müslüman değilim* demek yerine iyi müslüman olmaya çalışmanın daha
faziletli bir duruş olduğuna inanıyorum.

