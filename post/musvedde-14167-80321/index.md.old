Title: Müsvedde 29 Nisan, 15:15
Author: Emin Reşah
Date:  2018-04-29 15:14:32
Dp: 14167
Status: published
Image: /img/header-92.jpg

_Hidden Wisdom: A Guide to Western Inner Traditions_ diye bir kitap dinliyorum.
İlk bölümde Jung'dan bahsetti, onu _peygamber_, rüya analizini ibadet kabul edip
söylediklerini _din_ gibi gören bazı gruplar varmış.

Jung'un _Kolektif Bilinçdışı_ konusunda söyledikleri malumdur. Hastalarından
bazılarının gördükleri rüyaları tahlil ederken, bunların eski mitlere ne kadar
benzediklerini farketmiş. Bu hastaların mitlerden haberleri olmadığı halde, aynı
içerikten bahsetmelerinin, aynı kaynaktan beslendiklerine delil olduğunu
iddia edip, bunu da insanlığın kolektif bilinçdışıyla açıklıyor.

Dinlerken aklıma tam tersi bir sonuç çıkabileceğini de düşündüm, bu
_hastaların_ eski mitlerle aynı kaynaktan beslendiklerini değil de, eski mitleri
anlatanların benzer hastalıklardan muztarip olduğunu da iddia edebilirsiniz.
Rüyasında (Jung'un 4 arketipinden biri olan) _bilge ata_ görmenin mesela ortak
bir beyin hasarından kaynaklandığını söyleyebilirsiniz. Hastalıklar benzer
olduğunda, içeriklerin de benzer olacağını iddia edebilirsiniz. Bu bütün zihin
faaliyetlerinin fiziksel süreçler olduğunu modelleyen günümüz bilimi için daha
makul bir açıklama olacaktır.

Bu iki fikirden birini değil de, diğerini seçmesinin sebebi muhtemelen yaşadığı
kişisel tecrübeydi. *Tanrı'ya inanıyor musunuz?* sorusuna *inanmıyorum,
biliyorum* diyecek kadar *imanlı* birinden bahsediyoruz. Freud'la _eşzamanlılık_
konusunu tartışırken, raftan düşen kitapta _eşzamanlılık_ maddesinin açılması
gibi bir olayı, *şimdikiler de hasta, eskiler de hastaydı* gibi bir bakışla
çözemezsiniz. 

-----

Eğer bir konu bu şekilde *şahsi tecrübeye* bağlanıyorsa, o insana nasıl olur da
*inandığı* şeyin anlamsız olduğunu anlatabilirsiniz? Jung mesela kendi hastaları
kadar hasta da olabilir. Benim de başıma benzer şeyler geliyor, aklım
Ateistlerin söylediğine erdiği halde, *ufak tefek denk gelişler* beni *bu mesele
onların söylediği kadar basit değil* noktasında tutuyor.

Ancak bir insan Allah'ın rahmetini doğrudan hayatında tecrübe etmiyorsa veya
*normal akılla izah edilemeyecek* tecrübeleri yoksa, *kuru kuru* yaşıyorsa, dua
edince bir şey olmuyorsa, Allah'ın huzurunda bulunmak gibi hisleri yoksa, hayat
gayet normal, herhangi bir *mucize* olmadan yaşanıp gidiyorsa, bu insan benim
kadar *imtihanla* karşı karşıya mıdır, mesela? Bu soru aklıma geldiğinde *evet*
diyemedim. Onun için, böyle insanların da çoğunlukta olduğunu kabul ederek bir
*din felsefesi* veya *ahlak* düşünmenin lüzumuna inanıyorum. Eğer insanlar
bildiklerimi bilip, gördüklerimi görseydi, muhtemelen benim gibi davranırlardı
ancak onların hayatında, Allah'ın rahmeti doğrudan görünmediği için olsa gerek,
düşünce şeklim ve söylediklerim *delilik* gibi görünüyor.

Bu durumda, bu çağda, bu insanlara ne söylemek lazım, o halde? *Şöyle şöyle
yaparsan, rahmete sen de şahitlik edersin* demek, bana çok *garanti* gelmiyor,
çünkü bu benim elimde bir konu değil ve garanti olsa bile, işin içinde *ihlas*
ve *samimiyet* gibi ölçüsü olmayan kıstaslar var. Ayrıca *şöyle yaparsan olur*
dediğimde, insanlardan Allah'la ilişkilerine bir yatırım yapmalarını bekliyorum
ve insan psikolojisi bir şeye yatırım yaptığı zaman kolay kolay onu terkedemez.
*Lafla olmaz, şunlardan şunlardan vazgeçmen ve ibadet de etmen gerekir*
dediğimde, beklediğim önemli bir yatırım var ve belki (kendim de dahil) bu
yatırım sebebiyle insan _olmayan dostların_ varlığına inanıyor.

O sebeple olacak, doğrudan dini referanslar vermek hoşuma gitmiyor. Karşımdaki
insana ne faydası var, ona bakıyorum. Bir adım daha nasıl ileri gidebilirim, bir
adım daha nasıl faydalı olabilir? İnsanlara on adım ilerisi için akıl vermek
yerine, en azından adım atabileceklerini söylemek veyahut kendi adımlarından,
yanlış adımlarından, geri dönüşlerimden bahsetmek daha anlamlı geliyor. 
