---
title: "Tecavüzcünün Pişmanlığı"
date: 2017-12-23 16:14:41
expiryDate: 2018-12-23 16:14:41
dp: 14040
featured_image: "/images/header-47.jpg"
images: ["/images/header-47.jpg"]
published: true
tags: []
---



Tecavüz vakalarının Türkiye'dekinden bile önemli olduğu Hindistan'da, şimdiye
kadar hiç duymadığım bir yöntemle bunlara ilişkin bir araştırma yapılmış. Pandey
isimli bir araştırmacı, tecavüzden hüküm giymiş 122 kişiye pişman olup
olmadıklarını ve neden tecavüz ettiklerini sormuş. Bana ilginç gelen, bunun bu
zamana kadar yapılmamış olması. *İğrendiğimiz* suçlulara hayvan muamelesi
yapmayı, yeni suçların önüne geçmeye tercih ediyoruz, sanırım. 

Bu 122 kişinin sadece biri gerçekten pişman olduğunu söylemiş. Birkaç kişi de
yaptıklarının uyuşturucu veya alkol etkisinden dolayı olduğunu söyleyerek
pişmanlık *izlenimi* vermiş ancak bu mahkumların büyük kısmı, kadınların (geç
vakitte sokağa çıkarak, giyimlerine dikkat etmeyerek, davetçi tavırlar
sergileyerek vs.) *tecavüzü hakettiğini* düşünüyormuş. Bazıları da *bütün
erkekler tecavüz ediyor, biz sadece yakalananlarız* demiş.

Aynı hapishanede bulunan 65 katile de aynı soru yöneltilmiş. Birkaç istisna
hariç, onların pişmanlık belirttiğini söylüyor araştırmacı. Tecavüzcülerin
çoğunun yaptıklarını suç olarak görmediğini anlıyoruz. Onlara bir süre ceza
verip salıvermenin muhtemelen bu sebeple önemli bir faydası yok. Kültürle
alakalı bir kısmı da var, tabii. Kadının ne kadar *insan* görüldüğüyle alakalı,
onun *tercihinin* ne kadar önemli olduğuyla ilgili davranış kalıpları kültür
tarafından şekilleniyor.

Hindistan'da yapılmış bir araştırmayı aynen Türkiye'ye uyarlamak zor, bununla
beraber benzer çalışmalar yapıldığında *suçu önlemek için en doğru ceza* da
ortaya çıkar.

[Yazının tamamı burada](http://ift.tt/2AH2uKE)

