Title: Virgül 27 Eylül 
Author: Emin Reşah
Date:  2019-09-27 15:57:56
Dp: 14683
Status: published
Image: /img/header-18.jpg

İnsanların arasındaki ilişkiler, doğrudan ve doğal ilişkiler, hayatı idame
ettirmeye yönelik ilişkiler, benzer ilişkiler, dünyayı tarayan ilişkiler, sakin
ilişkiler ve acımasız ilişkiler.

Dünyayı tanıyanların zaafı bu dünyayı başkalarının da kendileri gibi bildiğini
düşünmektir. Başkaları sizin dünyanızı sizin gibi bilmez, dünyayı sizin gibi
tanımaz, onun için dünyanın en temel kavgaları dünya görüşü kavgalarıdır. İki
körün kavgası.

Dünyanın temel ilişkileri de günlük hayatın getirdiği ilişkilerdir. İnsan zaman
ayırdığıyla ilişki içindedir. Bu ilişki ve çıkardığı sorunlar da makineleşmiş,
bürokratik yollarla çözülemez. İnsanın *doğal* ilişki biçimlerini, mekanik
kurallar yoluyla düzenlemek mümkün değildir. Mekanizmalar duyguları köreltir,
duygular köreldiğinde bir ilişki olmaz.

*Suç örgütlerine* bu sebeple dışarıdan koyduğunuz kurallar yoluyla *iyi olmayı*
öğretemezsiniz. Mafya üyelerinin kişisel ilişkileri, dışarıya olan bağ ve
sorumluluklarından fazladır. Bu genel bir durum hatta, insanlar doğrudan ilişki
içinde olduklarını birini *olduğu gibi* mekanik, kurallı göremezler, duygusal
ilişkileri koparmak zordur.

*Hukuk felsefesi* de bu doğal tarafı görmezden gelemez. *Hukuk* insan
ilişkilerini düzenleyen bir araçsa, bürokratik hukuku öyle veya böyle
kullanırsınız. Bu herhangi bir araçtan farksızdır, bir insan hastalandığında
makine neyse, ilişkiler hastalandığında hukuk budur.

Hukukun bu sebeple *adalet üretmesi* beklenmez. İçindekilerin zaten böyle bir
beklentisi yok, gördüğüm kadarıyla, mevzu *hakkı olanın hakkını alması* değil,
bütün bu bürokratik yılgınlığın sebebi de, o kağıt yığınları arasında *hak* diye
bir kavramın mevcut olmayışı. Hayata bakışımız idealist olsa bile, elimizdeki
araçların bizi getirdiği yerde ya ideallerden, ya araçlardan vazgeçmek
zorundayız: Kalem açmak için kör balta kullanılmaz demiş adam, bürokratik hukuk
da ince bir adalet inşa etmekte kullanılmaz.

Bu sebeple kişisel ilişkilerin ayrı bir boyutu var. Modern dünya bize yeni
araçlar verse de, bu ilişkilerin içeriği değişmedi, önceden bakışlarımızla belli
ettiğimiz bazı duyguları, bugün sosyal medyadaki fotoğrafını beğenerek
gösteriyoruz. Bu ikincisi tabii ki daha yapay, ancak bir fotoğraf gördüğünüzde,
beğenip beğenmemenizi paylaşan insanla aranızdaki ilişki belirliyorsa mesela...
*Estetik* gibi bir konunun da efradını cami, ağyarına mani bir şekilde kelimeye
dökülmesinin imkansız olduğunu iddia edebiliriz. Estetiğimizi bile belirleyen
insan ilişkilerinin, hukuku belirlemediğini, belirlememesi gerektiğini düşünmek
tuhaf bir idealizm. 

Genel hakkında konuşurken fikirlerimizi sert ve net ifade edebiliyoruz ama
kişisel gönderimleri olduğunda o kadar kolay olmuyor. İnsanlar doğrudan
ilişkilerini araçlar veya başkaları üzerinden sürdürmeye çalıştıklarında, bu
yakınlık ve *korunma* kayboluyor. Bu da belki bu dünyanın kalabalık olmasının
getirdiği yalnızlığın sebebi.

Kopuk kopuk yazıyorum. Çünkü konu üzerindeki düşüncelerim henüz emekleme
durumunda.

Kişisel ilişkilerin bir şekilde insanların elinden çıkıp gitmesi, bizim bu
şekilde davranmamız, bizi bu şekilde anması. Ruhumuzun çalışma esnasında böyle
görülmesi.

Hiçbir zaman ruhumun nerelerden anlaşıldığını göremeyeceğim. Ben kimlerin
elinden geçtim ve kimler beni buradan sürüklüyor. Nasıl bir zaman, nasıl bir
mekan, ruhun nasıl bir anlayışı. Bir şeyleri insanlardan fazla sevip, insanları
da buna sevketmeye çalışmak: Liderlik. Kendimizi bu gibi liderlerin etrafında
çalışmaya motive etmemizin sebebi de, onların sağladığı kişisel korunma.

Bu ilişkiler tabii ki sonsuza kadar gitmiyor, işi sadece konuşarak devam
ettirmek mümkün değil, aradığında yardıma koşmak da lazım. Bir zaman geliyor,
aradığında yardıma koşmak çok maliyetli oluyor, başka insanlar, başka
yakınlıklar kuruluyor. Zaman akıyor, ruh akıyor, insanların birbirine ayırdığı
zaman da azalıyor.

Dostlarınızı yakın, düşmanlarınızı daha yakın, ne olduğunu bilmediklerinizi en
yakın tutun.
