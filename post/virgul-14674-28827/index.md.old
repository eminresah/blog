Title: Virgül 17 Eylül
Author: Emin Reşah
Date:  2019-09-18 00:57:42
Dp: 14674
Status: published
Image: /img/header-106.jpg

Rüyaların içinden rüyalara geçerek, bir evin odalarında dolaşır gibi, çıkış
kapısını aramadan, hangi odanın daha güzel olduğuna ve hangisinin yağmuru,
hangisinin güneşi daha iyi seyre imkan verdiğine bakarak... Belki hayatın özü
odalardan odalara emekleyerek geçmektir.

Sakinlik çöktü, kavga bitmiş, pazar dağılmış gibi. Dünyanın tüm
değirmenlerindeki unlar elenmiş ve kimsenin kimseden alacağı kalmamış gibi.
Sebepleri biliyorum, ufak pırıltıların aynada yansımasından biliyorum.

Elimizden gelen ne var? Mutsuzluk yazıldığında mutsuz oluyorsak, mutluluk
yazıldığında da hakkını verebiliriz, değil mi? Çaresizce mutluluk.

Semavi bir sekinet hali. Yeniden yaşamaya başlamış gibi hissediyorum.
Korkuluklarla dolu bir tarlada gezerken bir anda güneş doğmuş ve tüm
hayaletlerin bir takım saçma saman balyaları olduğu görülmüş gibi. *Mümkün* diye
fısıldıyor şafak, *ne dilediysen hepsi mümkün.*

Dünyaya karşı savaşın yorgunlukla değil, bir omuz silkmeyle sonuçlanmasına
memnunum. Dünya benimle savaşmaya devam edecek, belki de girdiğim ve çıktığım
bataklar hürmetine artık daha merhametli davranır ve bir kenarda, kendi gümüşten
ufak süslemelerimi yaparken bir yandan da sabahları büyüyen ışığa bakıp
hakikatin özünü hissederim.

Konuşmak da susmak da aşk olsun. 

