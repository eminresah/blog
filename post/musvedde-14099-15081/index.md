---
title: "Müsvedde - 19.02.18 21:05"
date: 2018-02-19 21:05:16
expiryDate: 2019-02-19 21:05:16
dp: 14099
featured_image: "/images/header-84.jpg"
images: ["/images/header-84.jpg"]
published: true
tags: []
---



Sabah ilginç bir hisle uyandım. Daha önceden tecrübe etmediğim kadar *başkası*
gibi bir his. Beni başkası idare ediyormuş ve vazifem *içimden* bana
söylediklerini yerine getirmekmiş gibi bir his.

Bunun *satori* dedikleri hisse benzediğini düşündüm. O diyemem, çünkü bunu
sorabileceğim kimse yok, ancak bir süredir *geliyor* gibi hissettiğim şeyin bu
olduğu kanaati hasıl oldu. Sokaklarda koşarak *aydınlandım* diyemem, ancak bunun
başka bir hisse benzemediğini, kendimle dünya arasındaki sınırın (erimek
sayılmasa da) inceldiğini farkettim.

Bir süredir insanların (en azından bir kısmının)
dünyadaki [RPG](https://tr.wikipedia.org/wiki/Rol_yapma_oyunu) karakterleri gibi
olduğunu ve *aslımızın* bizi yöneten *oyuncular* olduğunu, onların da bizi
doğrudan değil de, ufak işaretlerle ve düşünce ve ilham yoluyla yönlendirmeye
çalıştığını *çiğniyorum.* Doğrudan *düşünmek* veya *inanmak* değil de, *böyle
olsa, nasıl olur?* manasında.

Geçenlerde bunu düşünürken karşıma
çıkan
[Ankebut:64](http://www.kuranmeali.com/AyetKarsilastirma.php?sure=29&ayet=64) de
sanki bana hitap ediyor gibi gelmişti:

> Bu dünya hayatı sadece bir eğlenceden, bir oyundan ibarettir. Ahiret yurduna
> (oradaki hayata) gelince, işte asıl yaşama odur. Keşke bilmiş olsalardı!

Hindu mitolojisindekine benzer, Tanrıların avatarları olduğumuz gibi bir inanç
değil, çünkü *hepimiz biriz* gibi bir fikrin sonu da pek makul bir yere
gitmiyor. (Hepimiz birsek, neden kalabalık ediyoruz?) Ancak bir kainat
simülasyonunda, bazılarımızın *oynanabilir* karakterler olduğunu düşünmek,
ilginç geldi.

Bugünkü his bunun tamamlayıcısıydı. Tasavvufta *ermek*, doğu dinlerinde *satori*
veya *nirvana* gibi isimlerle anılan halin, insanın iradesini *kendini kontrol
edene* teslim etmesi sayılabileceğini farkettim. Bunun illa *tanrı*
olmayabileceğini veyahut, ne olduğunu anlamak için imkanımızın olmadığını. Bu
his hakkında, eğer yüz yıl önce açıklama yapmam gerekse, muhtemelen ben de
tasavvuf dilini kullanırdım ancak şu an, *ene'l-hak* diyen adamın da,
meseleyi biraz abartmış olabileceğini düşünüyorum.

İnsanın kainatı ve *oluşu* anlaması, hep kendi çağında bulunan araçlar
vasıtasıyla oluyor. Benim anlayışım da, kendi kullandığım araçlar yoluyla.
Kainatın bildiğimiz bilgisayarlarda çalışan bir simülasyon programı olduğuna
inanmak, mesela, şu an için bana diğer tür inançlardan daha makul geliyor. Ayet
*Allah içinizde olanı bilir* derken, bu hissi tatmış insanların bildiği bir
şeyden bahsediyor, ben de düşüncelerimin *üflendiğini* hissederken, bunların
zaten bilindiğini ve bu düşüncelerin hangilerini beslersem, sonunda onun
sonuçlarıyla karşılacağımı *biliyorum.* 

Bir *ötedünya* olduğunu, bugün anladığımız anlamda, *bilimsel* olarak ispat
edemezsiniz, insanın düşünceleri/hatıraları/fikirleri hep sinir sistemine
bağlıyken ve bu sinir sistemi atomlarına kadar ayrılmışken, maddi bir yeniden
dirilişe inanmak zordur. İnsanların çoğu da buna inanmak isteseler de inanmaz.
Bildiğimiz anlamda Dünya'nın kainatta özel bir yeri yok, milyarlarca galaksinin
arasındaki vasat bir galaksinin, kıyısında bir yıldızın, ortalama bir
gezegeninin üzerindeyiz. Yıldızlara bakınca bu kainatın sırf *bizim için*
yaratıldığına inanmak zor. Bizim kainatın hikayesinde pek de mühim bir yerimiz
yokmuş gibi duruyor.

Bununla beraber bir *simülasyon* düşüncesi, tüm bu izah sıkıntılarının
üstesinden gelir. Hem *kainata* inanıp bilim yaparsın, hem de onu simüle eden
*bilgisayara* inanıp, *varoluş krizini* çözersin. Maddi evrene inanmak, onun
kurallarına inanmak, simülasyonun bir yerinde, atomlarının taşıdığı
enformasyonun yeniden inşa edilebilir olduğuna inanmana engel teşkil etmez.

Bu minvalden giderek, belki kader ve irade meselesini de çözmek mümkün. İnsan ne
kadar kendisinden sorumludur? Hangi düşüncelerini/hislerini besleyip,
hangilerini hayata tahvil edeceğine kendi karar verir, ancak hayatın kendisine
getirdiği her şeyden sorumlu değildir. 

Neye inandığımı anlatmak için güzel bir temel gibi duruyor. *Neye inandığını
hatırla.*

