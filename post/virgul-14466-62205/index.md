---
title: "Virgül 22 Şubat #1"
date: 2019-02-22 10:16:13
expiryDate: 2020-02-22 10:16:13
dp: 14466
featured_image: "/images/header-116.jpg"
images: ["/images/header-116.jpg"]
published: true
tags: []
---



Yazılacak ne kaldıysa, hepsinden daha gerçek olan gözlerinin önünde. Okumak
insanı gerçeklere yaklaştırır mı, uzaklaştırır mı? Yazı seni hayatın kendisinden
uzaklaştırır ama *yeni bir gerçeklik* mi üretir? Bu gerçekliğin kendisinden daha
elim ve daha vahim olan bir şey varsa, sahteliğin herhangi bir gerçeklik için
geçerli olduğu gibi, yazı gerçekliği için de geçerli olduğudur.

Gerçek dediğimiz tutarlılıktır. Her metin kendi içinde bir tutarlılık yaratır.
Bu tutarlılık kainatın tutarlılığı kadar kaim ve sağlam değildir. Yazı sadece
kendi içinde geçerli, onu okuyup hayal edebilenlerin kafasında mevcut bir gerçek
üretir. Bu gerçeğin, kainatın gerçeğine uyması gerekmez, zaten çoğu zaman da
uymaz.

Ancak bazıları yazı gerçekliğini, kainatın gerçekliğinden üstün tutmaya çalışır.
Bunun amacı da, yazı gerçekliğinin bilinmeye ve aktarılmaya daha uygun
olmasıdır. Hayatın hakikatini başkasına öğretemezsin ancak *bilgi* dediğimizi
öğretebilirsin.

Kolay olan her şey gibi, yazı gerçekliği de, kainatın gerçeğine nazaran daha
popülerdir. İnsanlar bir *fikrin* mantıklı olup olmadığını, bunun *hakikat* olup
olmadığından daha kolay konuşur. Bazıları hakikatin ne olduğunu da bilmez, onu
yazının gerçeğiyle karıştırır.

