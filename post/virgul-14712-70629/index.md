---
title: "Virgül 26 Ekim #2"
date: 2019-10-26 12:36:50
expiryDate: 2020-10-25 12:36:50
dp: 14712
featured_image: "/images/header-50.jpg"
images: ["/images/header-50.jpg"]
published: true
tags: []
---




İnsanın yaratılışı bir kaza eseri olabilir mi? Biz aslında maymun geni taşıyan
bir çeşit uzaylı olabilir miyiz? Varlığın formlarını idrak etmeye çalışan bir
doktora öğrencisinin kötü giden deneyi? Kainatın bu kadar büyük olması da kaza
eseri olabilir mi. Milyonlarca ışık yılı ötedeki yıldızın bizim hayatımızı
etkilediğini *iddia etme* fikrinin zihnimize yerleşmiş olması simülasyonun
delillerinden biri olabilir mi. *Kainat bir deney olmasaydı bizim bu yıldızlara
bakıp anlam arıyor olmamız nasıl mümkün olabilirdi?*

Komplo teorilerini kalitelerine göre değerlendiriyorum. İnsan bir yaştan sonra
inançlarının *pratik faydalarına* bakıp, *inanç mühendisliği* yapmaya başlıyor.
Veya ben bıktım bir şeylere inanmaktan da, boyumu aşan sorulardan böyle
yırtıyorum.

Dünyanın insanlardan oluşmuş gizli örgütler tarafından yönetildiğine inanmam,
Ay'ın uzaylılar tarafından binlerce yıl önce yapılmış bir uydu olduğuna
inanmaktan daha zor. İnsan çünkü aşağı yukarı bildiğim bir canlı, bunların bir
araya gelip kurduğu gizli örgütün de ne yapabileceğini kafamda
canlandırabiliyorum. Fanilik diye bir şey varken örgütlerin *sınırsız* güçlü
olması bana makul gelen bir inanç değil. 

Dünyanın hatırlamamızın imkansız olduğu kadar eski zamanlarında medeniyetler
olduğunu söylemek ise mesela uzaylıların gelip bizi ürettiğini söylemekten daha
makul geliyor. *Uzaylıların* Ay'ı başımıza bekçi olarak dikip, sonra buradan
uzaklaştığını düşünmemin bana ne faydası olabilir? *İşi gücü bırakıp* onları mı
bekleyeceğim? Dinozorların bizim kadar akıllı olup, medeniyet kurdukları ama
onbin yıl içinde çevre değişiklileri dolayısıyla yiyecek bir şey kalmadığı için
kaybolup gittiklerini söylemek. 160 milyon yıl önce 10bin yıl süreyle bir
*medeniyet* kurmuş olsalar, biz bunu anlayabilir miyiz?

Simülasyon hipotezi ise diğer tüm teorilerden daha anlamlı gelen ve neticede
*her şeyi izah edebileceğimiz* bir fikir. Milyonlarca ışık yılı ötedeki yıldızı
da, benim bir kitapta okuduğum ve *saçma* dediğim bir şeyin ertesi gün başıma
gelmesini de izah edebiliyoruz. 

*Çünkü kainat bir simülasyon* ve yengeç burçlarının annesine düşkün olması,
Güneş'in temmuz başında 290 ışık yılı ötedeki Beta Cancri ile aynı civarda
bulunmasıyla *izah* edilebiliyor. Aslında orada bir yıldız yok, sadece bize öyle
gelmesini sağlayan bir *kainat* var. Sadece dünya ve çevresi *ayrıntılı simüle
edilmiş* ve diğer kısımlar iyi bir mühendisin yapacağı gibi *kısa kesilmiş.*

Karanlık bir solipsizmden veya *Allahım neden bu kadar uzaksın?* hissinden daha
başka yollar olmalıydı.

