Title: Virgül 20 Ağustos 
Author: Emin Reşah
Date:  2019-08-20 14:01:49
Dp: 14645
Status: published
Image: /img/header-48.jpg

Mezarımı tahrip eden kadına bir mersiye mi yazsam? Neden bu halin, kimse
bilmeyecek, hani, halbuki daim konuşuyorsun. Bir mezarlıkta gezer, isimlere
işaret eder bırakırdım ben orada, sen sanki daha doğacak bir şeyler var gibi,
göğe, yere ve ağaçlara şarkı söylüyorsun.

Miktarını ayarlayamadığın deva, nasıl da zehre dönüştü.

Neden tahrip ettin, ağlayıp durduğum kabri? Şimdi bana isimsiz mektuplar
göndermedesin. Delirmek ölüleri diriltecek mi? Yok olmak bizleri bütünleştirecek
mi? Ne olmuş olacağız sonunda, aşkın egon kadar büyük olabilir ancak ve ben
kendime *ben* demekten utanır haldeyim artık. 

Neden bırakmıyorsun beni kendi halime? Bildiğim oyunlarda sıkıldığım güne dek
avunayım? Neden hala uzaktan uzaktan bu laf okları? İmkanlar açılır mı, mümkün
mü konuşarak? Sen aynısın, ben aynı, herkes aynıysa eğer, sen yeni kitaplar
okusan ve ben yeni yazılar yazsam da, bir şey değişecek mi?

Kimseyi anlamaya hevesim yokken, kimseye anlatmaya da hevesim kalmadı. Bildiğim
şu: Artık perdeyi kapatmak lazım. Israr edilen yenilgi zafere dönüşmez. Biz
yenildik ve ben artık olmazlara karşı ısrarcı değilim.

