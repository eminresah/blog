---
title: "Virgül 21 Haziran"
date: 2019-06-21 11:35:33
expiryDate: 2020-06-20 11:35:33
dp: 14585
featured_image: "/images/header-81.jpg"
images: ["/images/header-81.jpg"]
published: true
tags: []
---



Dün İsmet Özel'le alakalı bir iki kelam etmem gerekti. Şair değilim, şiirden pek
anlamam, daha doğrusu şiirin sadece başka şiirler vasıtasıyla *aklen* değil
*zevken* idrak edilebileceğine inanırım. O nedenle şairliği konusunda eleştiri
yapacak durumda değilim, pek severek okuduğumu da söyleyemem açıkçası ama bu ona
mahsus bir durum değil, haiku veya rubai formu dışında pek şiir sevmiyorum
zaten.

Neyse de, İsmet Özel zamanında Bosna Hersek ve Çeçenistan bayraklarını
sevmediğini söylediği bir konuşma yapmış. Mursi'nin öldüğü gün bunu "Mursi'yi
kahraman şehit olarak görmüyoruz" diye biri paylaşmış, bu da benim önüme düştü.
Bunun cevabı aslında kısa, uzatmaya gerek yok, *defol git* kimi ne görürsen gör
deyip geçmek lazım ama bu akli dengesi meşkuk şairi fazla ciddiye alan bir kitle
var.

Ne biliyorum kendisi hakkında? Bu adamcağızın *Türk şiiri benim* diyecek kadar
yüksek bir egosu var, ancak bir yandan da kendini 2019'da değil de 1919'da
gördüğünü, mefkuresinin temeline *İstiklal Marşı* gibi, kendi şiirlerinin
ekserisinden zayıf bir şiiri yerleştirdiğinden anlıyoruz. Türklük vurgusu
*kafirle savaşan müslümana Türk denir* gibi yüz yıl önce *ulus bilinci yeni
oluşurken* bir ihtimal anlamlı olabilecek ama artık miadı dolmuş bir tariften
hareket ediyormuş gibi yapıyor ama uygulamada bugünkü sığ milliyetçilikten fazla
uzağa gitmiyor. Sen *Türk* derken bir şey anlıyor olabilirsin ama memleketin
geri kalanı bunu cari ulus devletin halkı olarak anlıyor. *Müslüman olmayan Türk
olamaz* diyorsun ama adam cebinden kimlik kartını çıkarıp, *hem Ateistim, hem
Türküm, sana mı soracağım* dediğinde bağırıp çağırmak dışında vereceğin bir
cevabın yok. *Türk* dediğinin efradını cami, ağyarına mani bir tarifi de yok,
onun için bildiği tek iş olan laf ebeliği yapmaya devam ediyor.

Yirmi yıl önce yazılarını okurdum, hala da okusam seveceğime inanıyorum ama
genel manada *ne yapmalı?* sorusunun cevabı yoktur yazılarda. Hayatın çok
karışık, müslüman olmanın da çok zor olduğunu anlarsınız. Yazıların sonunda
hoşça vakit geçirmiş olursunuz ama hayatla (bir müslüman olarak veya insan
olarak) nasıl mücadele etmek gerektiği konusunda pek de bir fikir vermez. Kendi
faaliyetlerine bakınca da, memleketin en önemli derdi oymuş gibi bir Osmanlıca
merakı, (ki şahsen işime gelir çünkü ben de onun açtığı dükkanın yanına kendi
[dervaze](http://dervaze.com) dükkanımı açarım), *dünyayı biz kurtaracağız ama
bizi kimse anlamıyor* minvalinde bir takım romantik hareketler, İstiklal Marşını
eski bestesiyle icra etmek gibi hoşluklar var ama o kadar işte. *Başörtülü
kızlar felsefe bilmelidir* gibi benim de itiraz etmeyeceğim, ama şahsen
*felsefeden önce oturup kalkmasını, bir evi idare etmeyi bilseler daha iyi olmaz
mı acaba?* diye aklıma gelen yazılar var bir de... Ben de felsefe bilen kızlarla
takılmayı daha çok seviyorum ama yemek yapmayı bilmesine daha çok değer verdiğim
yaşlara geldim.

İsmet Özel'in olduğu bir hayatı, olmadığı bir hayata tercih ederim, tabii ki
çeşni olarak çok hoş, lezzetli bir adam. Bununla beraber kendini komikleştiren
bu kocaman kibir, herhalde şairliğin mütemmim cüzü bir arıza. Asıl mesele onun
bu komik kibri de değil aslında, onun *gerçekten* söylediği adam olduğuna inanan
insanlar.

Sonra tabii 6 senedir bir zindanda çürüyen, zulümle öldürülmüş, fikrini beğenin
veya beğenmeyin, serbest seçimle işbaşına gelmiş bir adamın rahmete erdiği gün,
*biz aslında onu pek sevmeyiz, çünkü kalın türküz* diyen adamlar türüyor. Otur,
*üstad* bildiğin adam bugüne kadar kaç gün hapis yatmış, onu bir düşün, ondan
sonra sırf insan olarak, müslüman olarak, mazlum olarak, *Amerika'yla edebi
mastürbasyon yoluyla değil, gerçekten savaştığı için öldürülmüş* Mursi'ye bir
rahmet dile, ondan sonra kendi edebi mastürbasyonuna devam edersin. Ben İsmet
Özel *markasını* bu temsilcileriyle biliyorum artık. Onun için de şöyle demiş,
böyle demiş, pek umurumda değil. 

Bataklıktan şikayetim yok, hoş çiçekler var, uzaktan görüntüsü de güzel ama
sivrisineklerin bataklığı tek dünya sanıp, bizi de sokarak buna ikna etmeye
çalışması rahatsız edici. 

