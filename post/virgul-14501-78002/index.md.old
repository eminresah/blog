Title: Virgül 29 Mart
Author: Emin Reşah
Date:  2019-03-29 14:31:58
Dp: 14501
Status: published
Image: /img/header-14.jpg

Artık bir *İslamcı* değilim, belki 20 yıldır böyle sayılmam. Tabii ki, insan
kendisinde hatıra bırakan fikirlere *sadece fikir* olarak bakamıyor. Bununla
beraber bazı hayallerin artık *sadece bir hatıra* olduğunu da kabul etmek gerek.

Gördüğüm, öğrendiğim şu oldu: Hayatı öğrenip, fikirlerinizi bunun üzerine bina
ederseniz, bir ölçüde fikirlerinizin de anlamı var. Önce *fikir edinip* sonra
hayatı buna *uydurmaya* çalışınca, fikrin bir ağırlığı olmuyor.

Eskiden Sosyalizm'i bu ikinci grupta olduğu için pek tasvip etmezdim. Fikrinize
önce *insanlar eşit olmalıdır, adil olmalıdır, şöyle olmalıdır, böyle olmalıdır*
diye başlarsanız, insanları bu fikre uydurmak zorunda kalırsınız. Ama insanların
da *ufak* bir arızaları vardır: Uymazlar. Mecbur kalmadıkça kurallara uymazlar.
Ya *adalet* ve *eşitlik* adına mecburiyetler inşa edeceksiniz ki bunun bir
deneyini insanlık Sovyetler'de yaşadı, veya önce *insan hangi saiklerle çalışan
bir makine?* diye bakacaksınız ve insanın hareket ettiren, canlı tutan neyse,
onu fikrinizi yaşatmak için kullanacaksınız. Bu ikincisi tabii ki *ideal* değil,
çünkü insan denen *lüzumsuz şey* temelde kendi basit menfaatiyle hareket ediyor
ve bu kafada olan bir canlıya *kendini bırakıp, toplumu düşün* demenin de
verimliliği az.

İslamcılığın hayatla hayal arasındaki uçurumu daha da *büyük*. Sosyalizm'le
uğraşırken arada saydığım oluyordu ama *İslamcıların* iktidarında İslamcılığın
bu kadar *alakasız* kalacağını tahmin etmemiştim. Hiçbir şey yokmuş. Hiçbir
fikir, bir takım makyaj kabilinden değişiklik dışında hiçbir uygulanabilir fikir
yokmuş. İslamcılık sadece goygoymuş. Sırf iktidar değiştirmek için istismar
edilen bir takım kavramlarmış. Bunların bizi getirdiği yer de, devlete
kapılanmak oldu: Devletimiz olmazsa biz neler oluruz?

Dünyanın küreselleşmeyle arası bozuk nesillerinin arz-ı endam ettikleri bir
dönemdeyiz. Bizde bu dönem, İslamcılığın dönüşümüyle denk geldi. Bizdeki
Liberalliğin *çöküşü* ile, Çin'in yükselişi, Rusya'da toparlanması, Suriye
savaşı, Amerika'nın Trump'ı seçmesi, genel olarak dünyanın daha *otokrat* hale
gelmesi arasında bir paralellik var. Bizim *dönüşümümüz* sadece bizimle ilgili
değildi ama (olursa) bir sonraki *küreselleşme* dalgasında İslam'ın adı
anılmayacak, bunun sebebi de bu seferki fırsatların kaçmış olması, *alternatif*
olma iddiasının, basit iktidar mücadelesinde harcanıp gitmesi.

İslam'ın modern dünyada bir varoluş problemi vardı: *İyi bir müslüman* olmak
için kendinizi dünyadan yalıtmak veya dünyayı dönüştürmek zorundasınız.
*İnançsızlarla ortak yaşam* iki şekilde mümkün olur: Ya onların sosyal düzeninde
müslümanların bir rolü olur veya müslümanların düzeninde onların bir rolü olur.
Cumhuriyet sonrası kavruk nesilleri *düzen* içine yerleştirmeye çalışan bütün
cereyanların amacı birincisidir, yani, ortada Liberal Demokratik bir düzen
olacak ve müslüman denen zevat da buradaki rollerini oynayacak... Son 20 yılın
tecrübesi de artık bunu perçinledi ve artık konu entegrasyonun gerçekleşip,
gerçekleşmeyeceği değil, hangi hızda ve şartlarda gerçekleşeceği.

Bir de tabii *neye entegre olacağımız.* ABD liderliğindeki Batı Kapitalizmi'ne
mi, Çin liderliğindeki Avrasya Kapitalizmine mi? İkincisi hala emekleme
aşamasında ama 20 yıl sonra öyle olmayacak ve *sınır hattında* bulunan biz de,
bu sefer nereye yaslanmak gerektiğini kestiremiyoruz. Yükselen
devletçi/milliyetçi cereyanın sebebi, ABD'ye karşı *isyan* ve İslamcılar da bu
isyanda ABD'ye karşı yerli milliyetçi/devletçi tayfanın yanında saf tuttu. ABD
bugün yürüttüğü finansal savaşı kazanırsa, seçimler yoluyla bizde eksen değişir
mi, yoksa köklenmiş *Doğucu* tayfa başka şekillerde mi iktidarı elde etmeye
çalışır, bilemiyoruz.

Batı ve Doğu arasındaki *savaş* bu yüzyıla muhtemelen damgasını vuracak ve
*İslamcılık* bu iki eksenden birine yaradığı sürece kullanılacak, bu arada
müslümanlar da artık hangi eksene entegre oluyorlarsa, oraya entegre olmaya
devam edecekler. *Batı Kapitalizmi insan onuruna aykırı, herkes aslında köyde
yaşamalı* diye tatlı tatlı saçmalamayanlar Doğu'ya kayacak, *Doğu Kapitalizmi
totaliter, insan onurunu ve birey özgürlüğünü hiçe sayıyor* diyenler Batı'ya.
Müslümanlar da ideolojik olarak Doğu'ya daha yakınlar ve muhtemelen Çin uydusu
olmayı daha hazmedilebilir bulacaklar. (Tabii ki *Çin uydusu* olduklarını
bilmeyecekler, hiçbir iyi imparatorluk kendi uydularına uydu olduklarını
hissettirmez. Her şey *bizim de* lehimizedir.)

Bazen *hangisi kazanır?* diye soruyorum, açıkçası hiçbir fikrim yok. Batı'nın
insan sermayesi daha gelişmiş, daha sağlam bir sosyal düzeni ve insan
potansiyeli var: Çinliler birbirinin taklidi gibi, geçen bir haberde Xi'nin
fikirlerini anlattığı Android uygulamasının Çin'de *en popüler* olduğunu
söylüyordu. Bu bana hayli kırılgan bir sosyal düzeni hatırlatıyor ve gelişmesi
yavaşlayıp, tökezlemesi halinde iç savaş yaşayabileceğini. Bununla beraber
potansiyeli çok geniş ve Batı'nın sahip olduğu *bireysel özgürlük* ideolojik
saplantılarına sahip olmadığı için o tökezleme hiç gerçekleşmeyebilir. Batı'da
yasak olan insan klonlamaya veya yapay organ üretimine dair bazı teknolojik
araştırmalar Çin'de muhtemelen yapılıyor, *yapay zeka* daha geniş kullanım alanı
buluyor, çünkü Batı'da bir yere kamera koyup, geleni geçeni *tanımak* yasakken,
Çin'de böyle araçlar normal. Geçmiş üç yüzyıl için *hayatın içinden alınmış
gerçek* olan *bireycilik*, bugün için belki de zayıflamaya yol açan safsatadır,
bunu bilemiyoruz.

O nedenle Batı mı, Doğu mu kazanacak diye sorunca, *bilmiyorum* diyorum, ama
savaş alanı olarak bizim kaybedeceğimiz neredeyse kesin. İki tarafla da mücadele
edecek ne fikrimiz, ne cismimiz var. 
