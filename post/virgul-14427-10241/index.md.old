Title: Virgül 13 Ocak #2 
Author: Emin Reşah
Date:  2019-01-13 19:50:15
Dp: 14427
Status: published
Image: /img/header-113.jpg


Bürokratik hukuk ilginç bir *canlı.* İçine dahil oldukça böyle bir mekanizmadan
insanların nasıl olup da adalet beklediklerine şaşar oldum. *Adalet* diye bir
kavramın varlığına, birkaç sene bu bürokrasiyle uğraşmış hiçkimsenin inandığını
sanmam. Ortada bir mekanizma var, bunun çeşitli kuralları ve yaptırımları var,
büyük ve hantal bir makine ve bunu bazı durumlarda kullanabiliyorsunuz. Diyelim
adam memursa ve borcunu ödemediyse, bunu ondan almanın imkanı var. Ancak pek çok
durumda makinenin işleyişini biliyorsanız, ondan kaçma yolları da mevcut.
Bürokratik sabrınıza kalmış, yeterince sabırlı iseniz, bir davanın peşinden
yıllarca koşturabilirsiniz.

Bürokrasi adalet üretebilir mi? Bana bu giderek imkansız gelmeye başladı.
Bürokrasinin temel vazifesi yazılı ve imzalı kağıt üretmek. Bu kağıtlardan
adalet tecelli eder, bir şekilde doğruyu bulmaya yardımcı olur mu? Karar vermesi
basit durumlar dışında kimsenin kararlar konusunda ikna olabileceğini sanmam.

Adalet anlayışımızın değişmesine mi ihtiyaç var, yoksa adalet diye bir şeyin
olmadığını kabul edip, *post-adalet bir anlayış* geliştirmeye mi? Bu bürokratik
makine dünyamızın bir parçası, kağıttan üretilmiş bir Leviathan ve bunu yok etme
imkanımız yok. O halde adaletin olmadığını kabul edip, bu makinenin nasıl
kullanılacağına ve onun *ürettiği* insan tipine geleceğine bakmak daha iyi.

Bürokratik sabırlar dilerim. 
