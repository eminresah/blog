---
title: "Müsvedde 5 Nisan, 21:15"
date: 2018-04-05 21:14:23
expiryDate: 2019-04-05 21:14:23
dp: 14144
featured_image: "/images/header-17.jpg"
images: ["/images/header-17.jpg"]
published: true
tags: []
---



Çocuklarla [dinlediğimiz bir masal var, Erol Günaydın](https://www.youtube.com/watch?v=oANNmJkx6UY) masalın sonunda 

> İyiliğe iyilik her kişinin kârı, kötülüğe iyilik er kişinin kârı

diyor. Ben de bunun sonunda, _peki ya iyiliğe kötülük, o da Erdişi'nin kârı mı
acaba?_ diye içimden soruyorum. Dışımdan değil tabii, çünkü çocuklar yanımda.

Geçenlerde *bu işler neden böyle oldu, nasıl oldu da bu manasız kavgaya
giriştik?* diye düşündüğüm gecelerin birinde, sabah aldığım *ayetlerden* biri şu
oldu:

> And olsun ki, insana nimetimizi tattırır sonra onu ondan çekip alırsak, o
> şüphesiz umutsuz bir nanköre döner. [(11 Hud,
> 9)](http://www.kuranmeali.com/AyetKarsilastirma.php?sure=11&ayet=9/)

(Bunu yazınca vahiy almaya başladığım sanılmasın, ufak bir program yaptım,
sabahları bir ayet gönderiyor. Güne onu okuyarak başlıyorum.)

Hah, dedim, tam olarak böyle oldu. Şükrü hayatının parçası yapmayıp, nankörlüğü
karakter haline getirince, tabii ki, yaşadıklarını *geçici bir imtihan* değil,
*her şeyi sonu* olarak görmeye başlar ve tüm umudunu kaybedersin. Yaptıkların
sadece bu umutsuzluğu unutmak ve onunla yüzleşmemek içindir, onu sana hatırlatan
her şeyden uzak durmaya çalışırsın. Pek çok *teoriden* daha izah edici.

Kur'an-ı Kerim'in insanlar hakkında söyledikleri, nankör olması, özünde kötü ve
bencil olması ve bunun gibi konular, bizim modern çağda *bilgelik* namına
okuduklarımızdan çok farklı. *İyiliği iyilik* konusunda mutabığım, ancak
*kötülüğe iyilik* konusu, aslında sadece bir propaganda. Bir insan bana kötülüğe
karşı iyilik yapmamı söylüyorsa, muhtemelen kendinin ne kadar *iyi* olduğunu
anlatmaya çalışıyordur. Bu doğru olabilir, ancak *adalet* her zaman *iyilikten*
neşet etmez, bir elinde gül olanın diğerinde de kılıç olması gerekir.

Kötülüğe iyilik, belli durumlarda, karşınızdaki artık kötülük yapamayacak
durumdaysa veyahut yaptığınız iyiliğin başka şekillerde faydasını görecekseniz,
diyelim *düşmanlarını bile affetti* dedirtecekseniz, anlamlı olabilir. Bunun
dışında, kötülük yapmaya yetkin bir insanın, birinin yaptığı iyilikten etkilenip
de, *ya ne kadar iyi insan* deyip, kötülüğü terketme ihtimali zayıftır.
Kötülükle misliyle mukabelede bulunarak veya onu ortaya çıkaran sebepler ortadan
kaldırılarak mücadele edilir, *iyilik* yaparak değil.

Çünkü zaten kötülük yapan insanın bunu kötülük olarak _algılama_ ihtimali pek
yok. O hedeflediği _yüksek amaçlar_ uğruna, göz ardı edilebilir bir _operasyon_
yapıyordur. _O hedefler_ yerinde kaldığı sürece de, o insanın kötülük yapmasını
_iyilikle_ engelleyemezsiniz.

Gerçekçi, anlamlı bir ahlaki fikriyatın temelinde, çoğu insanın nankör, ne
insanlara teşekkür etmeyi, ne Allah'a şükretmeyi bilen, vefasız, akılsız,
düşünmek istemeyen, kendi hayvani ihtiras ve zevkleri uğruna en yakınlarını
harcayabilecek, kendini ve başkalarını çok sık kandıran bir canlı olduğunu kabul
etmek mi daha uygun olur, yoksa insanın iyilikle dolu, hep iyilik isteyen,
iyilik yaparsan iyilik bulabileceğin... bir canlı olduğunu mu?

Ben ilkini daha anlamlı buluyorum. Kur'an-ı Kerim de bana gençliğimde hayli sert
ve acımasız gelirken, orta yaşımda *evet, gerçekten de böyle oldu* dedirtiyor.
Daha *iyilik propagandasının* da daha büyük kötülükleri örtmek için bir kılıf,
bir araç olduğunu çok gördüğüm için, *dünya iyilikle dolsun* mesajları
verenlerden hemen saklanmaya çalışıyorum. Hangi kötülüklerinizi örtmek için
kullanıyorsunuz bunu? 

