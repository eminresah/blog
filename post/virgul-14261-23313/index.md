---
title: "Virgül 31 Temmuz, 23:25"
date: 2018-07-31 23:24:52
expiryDate: 2019-07-31 23:24:52
dp: 14261
featured_image: "/images/header-42.jpg"
images: ["/images/header-42.jpg"]
published: true
tags: [Kadın, FETÖ, Pavlov, Şartlanma]
---



Hayat belkilerle dolu. Bazen rasyonel kararlar vermek istiyorum ve bunun ucunun
bucağının, dayandığı bir yerin olmadığını görüyorum. Rasyonelliğin rasyonel bir
izahı yok, hepimiz duygularımızla hareket eden ve bunları akılla izah ediyormuş
gibi yapan insanlarız.

Güzel bir kadın seni dininden çıkarabilir mi? *Asla.* 

İmtihan edilmeden tabii, kolay bir cevap. Azıcık imtihan edilecek oldum ve
*mümkün aslında* dedim kendime, *insanlar böyle böyle hayatlarını değiştiriyor.*
Önce duygular değişiyor, sonra onlara ilişkin sebepler icad ediliyor.

------

Bugün adı FETÖ olan örgütün mensuplarıyla geçmişte yolum çok kesişti. Bunların
bazısı şu an Amerika'daki FETÖ diasporasında etkin, ailesini tanıdığım birinin
Twitter başlık fotoğrafı meşhur 1 dolarlardan biri.

Ben ne kadar sevmiyorsam, o kadar *dibime* kadar girmişler. Onların cinsi beni
severdi de, lisede, bundan 20 sene önce, beni *hocaefendiye* benzeten
*şakirtler* vardı. Bunu o zaman bile *hakaret* olarak algılamıştım ama ses
etmedim, ağzından çıkabilecek en büyük iltifat çünkü bu adamın. Ne demek
istediğini de biliyorum, kendisi kızların peşinde koşarken, benim *o taraklarda
bezim olmaması*, *tabii, tabii.*

Beni onlardan uzak tutan nedir? Basit duygusal sebepler: Sevmemek. Bir hiyerarşi
içinde bulunmaktan, birilerinin angaryasını takip etmeye çalışmaktan
hazzetmemek, ucunda *Allah rızası* olduğuna inanmamak. Hayatta yanlış yaparsınız
ama bunu *kendiniz* yaparsınız, bir defa düşüncenizin yularını başkasına
verince, artık *yanlış bile yapamaz* hale gelirsiniz. Bunu istemediğimden.

örgüt mensuplarının öyle planlı bir şekilde, aklen örgüte girdiklerini değil,
duygusal olarak oltaya takıldıklarını noktasına geldim. Türkiye'nin köyden
kente göçü esnasında sahipsiz kalmış, ne köye, ne kente tam adapte olabilen
insanların kimlik açlığını gideren örgütler. Yalnızlığın ve yönsüzlüğün
getirdiği çaresizliği çözmek için girilen örgütler.

--------

Pavlov'un meşhur köpek deneyinin bilinmeyen bir tarafından, daha doğrusu
Sovyetler devrindeki devamından bahsediyordu, sanırım Charlie Munger, *Almanac*
kitabında. Pavlov bir gün sel baskını sonrası, köpeklerdeki şartlı reflekslerin
kaybolduğunu anlar. Laboratuvara su dolduğunda, boğulmaktan korkan köpekler,
şartlanmalarını unutmuşlardır.

İnançların ağır stres altında değişikliğe uğradığını iddia ediyordu. İşkencenin
bu kadar yaygın hal almasına da *bilimsel* dayanak budur. Bilgi almak için
değil, insanların inançlarını değiştirmek için kullanılıyor.

Hayatımızı duygular, en hayvanisinden zevk ve acı yönlendiriyor. Bunların
üstüne, kırk kat başka şeyler örtüyoruz, akıl, estetik, medeniyet ve sair... Bu
örtülerin çokluğu ve kalınlığı bizi *sofistike* ve *medeni* yapıyor. Yine de
temelde, bu örtülerin altında, basit duygular bize yön veriyor. Ait olmak da
bunların biri, ait olmak için tüm aklını ve benliğini veren insanlar var. Onlara
yazık.


