---
title: "Afrin Gecesi Murakabesi"
date: 2018-01-21 00:54:23
expiryDate: 2019-01-21 00:54:23
dp: 14069
featured_image: "/images/header-58.jpg"
images: ["/images/header-58.jpg"]
published: true
tags: []
---



Afrin operasyonu başladı. Bu konuya bakışın son zamanlarda yazdıklarına bakınca,
biraz tuhaf geldi. Ben seni Kürtlerin devlet kurmasına karşı değil sanıyordum,
mesela.

Değilim ama o başka, bu başka. 

Milliyetçi de olmadığını söylüyorsun. 

Değilim. Türklerin Kürtlerden bir üstünlüğü olduğuna inanmıyorum. Türklüğün özel
bir vasıf olduğuna da inancım yok. Pratik olarak Türküm, ana dilim bu, Türkleri
tanıyor, onları biliyor, onları seviyorum ama bunun *ideolojik* hale getirilecek
bir tarafı yok. Pratik bir mesele, sadece. 

O zaman bu operasyonun *adil* olduğunu nasıl iddia edebiliyorsun? Neticede
Kürtlerin kendi devletlerine sahip olma hakkı, Türklerinkinden daha az değil.

Burada bence yanlış anlaşılıyorum. Evet, *Kürtlerin* bir devlet sahibi olma
hakkı, Türklerinkinden az değil, ancak ben halihazırdaki vatandaşı olduğum
devletin bir *Türk devleti* olmasının tarihin getirdiği *geçici* bir durum
olduğunu düşünenlerdenim. Zaman içinde, *Türklük* vasfı önemini kaybedecek, kamu
düzenini veya bu topraklarda yaşayan insanların bekasını temin etmek için Orta
Asya'dan bu tarafa getirilmiş bir hikayeye ihtiyaç duyulmayacak. Ancak o zamana
kadar buna ihtiyaç varsa ki göründüğü kadarıyla var, ben de Türklüğün
*kullanılmasına* karşı değilim.

O zaman, İslam'ın da son zamanlarda benzer bir etkisi olduğunu kabul ediyorsun. 

Evet, Türkiye İslamcıları, neticede devletin yedeğine girip, kendi diskurlarını
onun hizmetine sundular ve bu manada devlet de onları kullandı. Halkı biraz daha
derli toplu hale getirmek için. Bugün başlanan operasyon gibi bir *savaş*,
90'larda, devlet ve *İslamcıların* arası kötüyken yapılamazdı. Jandarma Genel
Komutanlığı resmi Twitter hesabından *Yardım et çünkü bu son ordusudur İslam'ın*
diye biten dörtlük paylaşıyor. Bunu düşünmek mümkün müydü? 

O zaman devlet tasavvurun çok soyut değil mi? Yani, milliyetçiliği de, dini de
kullanan ama onlar tarafından *kullanılmayan* bir devlet. Bunu anlamak zor. 

Devlet tasavvurum şu: Roma Aeterna'dan beri gelen bir *kamu hukuku* vardır.
İnsanların birbiriyle huzur içinde geçinmesi, sorunların adilane çözülmesi,
farklılıkların soruna dönüşmemesi, iyi bireyin kötüden ayrılması, toplumun
lehine iyi bireylerin daha önemli, etkili hale gelmesi gibi ilkeler. Devletin
amacı budur, adalettir yani. Bununla beraber bu *ideallere* her zaman belli
araçlar kullanarak ulaşır. *Adalet* bir idealdir ama eskiden bu ideali mümkün
mertebe erişilebilir kılan *kölelik* temelli bir ekonomiydi. Bugünkü anlamda bir
adalet var mıydı, hayır, ancak o zamanın şartlarında ancak o mümkündü. 

Şimdi ise?

Şimdi ise ulus devletler çağı. Türkiye'nin tehdit aldığı taraf da, işte, en
büyük azınlığının kendine müstakil bir devlet kurmak istemesi. Seneca'ya gidip,
*köleliğin olduğu bir dünyada, nasıl olup da adaletten bahsedebiliyorsun, senin
de yüzlerce kölen var* desek haklı olur muyduk? Bana kalırsa hayır, olmazdık.
Bugün de ulus devletin neden kendini koruduğunun sorgulamasını da, ideal bir
takım ilkelerden hareketle yapamayız. Neticede bu devletin de, herhangi bir
insan organizasyonu kadar kendini korumaya hakkı var. 

Bunun devleti daha da zayıf düşürmek ihtimali var?

Evet, böyle bir ihtimal mevcut, bununla beraber bazı zamanlar savaş sizi
çağırır, davete icabet etmek dışında yapılacak bir şey de yoktur. ABD'nin
göstere göstere burada kendi kontrolünde bir devletçik kurmaya niyetlenmesini
seyredemezsiniz. Benim de bugün vazifem, vatandaşı bulunduğum devletin zaferi
için dua etmektir. İnsan anne babasının da daha iyi insanlar olabileceğini görür
ama onların iyiliği için de dua eder, benim devletle münasebetim de böyle.
Alınacak yol çok olabilir, her yanı ayrı oynuyor olabilir, yeterince adil
olmayabilir, bir doğru saike beş eğri saik ekliyor olabilir, ideolojik alt
yapısı sağlam olmayabilir ama benim devletimdir, savaş zamanında yapacağım onun
yanında durmaktır.

