Title: Virgül 23 Temmuz 20:00
Author: Emin Reşah
Date:  2018-07-23 20:01:36
Dp: 14253
Status: published
Image: /img/header-41.jpg

Sabahları epostayla kendime rastgele bir Kur'an ayeti gönderdiğim bir uygulama
var. İki seneden fazladır çalışıyor olması lazım.

Bugün (23 Temmuz) ilk defa, 17 Temmuz'daki biriyle aynı ayet geldi: [İnşikak 84/19][ayet]. 

> Şüphesiz siz hâlden hâle geçeceksiniz.

Aynı 10 gün içinde, aynı ayetin gelme ihtimali 620'de 1, %0,16 gibi bir yer.
*İnanılmaz* değil ama dikkat çekici geldi. 

Sonra kulaklıklar üzerinde kullanılan kırmızı (sağ)/mavi (sol) renklerin
herhangi bir anlamı olup olmadığını merak ettim. Google beni [Mandela
Etkisiyle ilgili bir Reddit sayfasına][redblue] yönlendirdi.

*Hmm, Mandela etkisi de nedir?*

İnsanların toplu halde yanlış hatırladıkları olaylar mevcutmuş. Tek bir kişinin
Mandela'yı 1980'de veya 1991'de öldü diye bilmesine *hafıza sorunu* diye
bakabiliriz ama eğer bin kişi aynı şeyi düşünüyor ve hatırlıyorsa, ne demek
gerekir?

Buna [benzer çeşitli olaylardan][odyssey] bahsediyorlar. Filmlerde bazı
diyaloglar hatırlanıyor ama şu an yok, Avustralya'nın batısında bir kara parçası
hatırlanıyor ama şu an yok, ABD'nin 51 veya 52 eyaleti olduğunu *hatırlıyorlar*
ama 50 eyaleti var, vs. 

Basit hafıza problemi mi, alternatif uzay-zamanlar arası geçen zihinler mi,
zaman yolculuğu mu? Ben de çizgi film jeneriğini *Looney Tunes* diye değil
*Looney Toons* diye hatırlıyorum ama bunun üzerine fazla bahis oynamam. Buradaki
etkileri şahsen yaşıyor olsam, hafızamın beni yanılttığını düşünürüm ama adamın
biri, [gerçekte varolmayan bir filmden bahsettiğinde][newstatesman] ve insanlar da *evet,
böyleydi* dediğinde, izaha muhtaç bir durum olduğunu düşünürüm. 

Bunun *zihin kontrolü* gibi izahları da olabilir, insanlar *toplu sanrı*
görebiliyor olabilir, kainat bizim bildiğimizi sandığımız şey olmayabilir,
gelecekten geçmişe, geçmişten geleceğe akıp giden, alternatif kainatların
hangisinde duracağı belli olmayan zihinlerimiz olabilir. Bunlar gibi bir şey
olmayabilir de, tamamen saçmalıyor, birbirimize bakıp uyduruyor da olabiliriz.
Hafızalarımızın *donanımı* benzer olduğu için, aynı hataları da yapıyor
olabiliriz.

Bugün konuyla ilgili [son seyrettiğim video][youtube], Mandela'nın 23 Temmuz
1991'de öldüğüne dair bir referansın olduğu bir kitaptan bahsediyordu. Bugünün
tarihine denk gelmesi dolayısıyla, bunu da *ilginç* buldum. 

Naçizane *inandığım* zaten eskiden inanadığımla aynı: Simülasyon hipotezine
giderek daha fazla itikadım artıyor. Bunun bilimsel bir tarafı yok, bilimsel
yöntemle ele alınacak, test edilebilir, denenebilir bir konudan bahsetmiyoruz.
Ancak Kainatı simüle eden *yazılımın* muhtemelen birden fazla kainat simüle
ettiğini, bunların da *verimlilik açısından* çeşitli şekillerde birbirine bağlı
olduğunu ve Kuantum fiziğinden başlayıp, bu gibi hafıza olaylarında gördüğümüz
tuhaflıkların da Simülasyon'dan kaynaklandığına inanıyorum. 

Bununla ilgili, insan zihninin kainatı nasıl *yarattığı* ile ilgili de bir
*hipotez* geliştirebilirim belki. Ursula Le Guin'in rüyasında alternatif
dünyalara geçiş yapan birini anlattığı [The Lathe of Heaven][lathe] isimli bir kitabı
var. Oradakine benzer şekilde, insanların kurallı da olsa *gerçekler arası*
zıplayan zihinlere sahip olabileceğini ve bu sebeple hangi Simülasyon
versiyonunda yaşayacaklarını yine kendilerinin belirleyeceğini iddia edebilirim. 

Bunların hepsi boş spekülasyon tabii, bilim kurgu ile yeni çağcı manasızlıklar
arasında bir yerde görünüyor şu an. Bununla beraber insanlara *bilgi teorisi*
sunarken, bunları kapsamazsanız, sonunda insanlar bu gibi durumları nereye
koyacaklarını bulamıyor.

Bugün bakarken, Internet'in sair noktalarından *random* sayılar alan ve bunların
ne kadar random olduğunu kontrol eden [bir site][dot] gördüm. Nokta ne kadar
kırmızı olursa, bulunan sayılar rastgele olmaktan o kadar uzakmış. Yazıyı
yazdığım sürece turuncu ile sarı arasında gezindi. Bu gibi ölçekler beni
korkutuyor. Kuralı, kanunu, başı sonu belli, Klasik Fizik ve Matematik'in en
makul gerçeklik olduğu bir dünyaya doğup, ömrünün sonuna doğru *her şey
olabilir* kıvamına gelmek zor. Allah aklımıza mukayyet olsun. 

[ayet]: http://www.kuranmeali.com/AyetKarsilastirma.php?sure=84&ayet=19/

[redblue]: https://www.reddit.com/r/MandelaEffect/comments/5evode/since_when_is_blue_for_left_and_red_for_right/

[odyssey]: https://www.theodysseyonline.com/29-examples-mandela-effect-guaranteed-give-chills

[newstatesman]: https://www.newstatesman.com/science-tech/internet/2016/12/movie-doesn-t-exist-and-redditors-who-think-it-does

[youtube]: https://www.youtube.com/watch?v=ZOgU7U94i_o&t=320s

[lathe]: https://www.goodreads.com/book/show/59924.The_Lathe_of_Heaven

[dot]: http://gcpdot.com/
