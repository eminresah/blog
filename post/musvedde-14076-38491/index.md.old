Title: Müsvedde 28.01.18 03:38
Author: Emin Reşah
Date:  2018-01-28 03:38:42
Dp: 14076
Status: published
Image: /img/header-22.jpg

İnsanların hayatı *statü sembolleri* üzerine kurulu. Bunu küçümsemek için
söylemiyorum, beni ikna eden statü sembolleri de var, ancak ilgilendiğim
*statüler* farklı.

İnsan *hayatıyla ne yapacağını* gerçekte bilmiyor, önemli kararları verirken en
kolay yol *statüsü nasıl* diye bakmak. *Falanca
konumu/eşyayı/diplomayı/evi/arabayı* elde etmenin değip değmeyeceğine karar
vermek için basit bir kriter: *Bunu elde edersem, kaç insana tepeden
bakabilirim?*

Bu çok büyük bir *kafa konforu* sağlıyor. Bu statü oyununu oynamazsan, *nasıl
yaşayacağım?* diye kendini yiyip bitiriyorsun ama bir defa oyuna katıldığında,
hayatını nasıl tanzim etmen gerektiği de netleşiyor. Bazen imreniyorum. Çok
rahat olmalı.

Sorun tabii ki her *statünün* her insanı *teskin* edemiyor oluşu. Hayatımı
falanca Guinness rekorunu kırmaya adamam mesela, bu *statü* beni
ilgilendirmiyor, hiç merak etmiyorum. Çoğu diploma da böyle veya memurların
kafaya taktıkları pek çok unvan da beni ilgilendirmiyor. İlgilendiren statüler
var, bir *özgür yazılım* projesinin *lideri* olmak mesela takdir ettiğim bir
statü, güzel yazılar yazmış, güzel resimler yapmış olmak da böyle, ancak bu gibi
işler de, eğer işin kendisini sevmiyorsanız, sırf statüsü için yapılacak işler
değil. Beklediği emeğin yanında çok önemli bir statü de sağlamıyor, en azından
bu ülkede.

Statü kavgasının bir de *statü üretme* tarafı var. Ortalıkta yeterince *statü*
olmadığında veya eski statüler *sıkıcı* insanlar tarafından işgal/taklit
edildiğinde, yeni statüler oluşturuyorlar. Bunların yeni göstergeleri icat
ediliyor. *Moda* oluyor, *akım* yaratıyorlar. *Kültürel gelişme* dediğimiz
önemli ölçüde bundan kaynaklı. İnsan dilini bile statü simgesi olarak kullanıyor
ve bundan dolayı nesiller ve gruplar arasında konuşma dili farklılaşıyor.

Statü insanlara kolay bir kısayol sunuyor. Tüm sosyal ilişkilerin *matematiği*
bu. Para kavgası da dahil, tüm kavga bir statü kavgası ve insanlara statü
vaadetmeyen herhangi bir fikir, kimse tarafından iltifat görmüyor.

