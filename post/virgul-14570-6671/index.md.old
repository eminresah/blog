Title: Virgül 5 Haziran 
Author: Emin Reşah
Date:  2019-06-05 18:42:39
Dp: 14570
Status: published
Image: /img/header-72.jpg

12. yüzyıl Zen ustası Dôgen'in kitabı Shobogenzo ile ilgili bir kitap
 dinliyorum, *Don't be a Jerk and Other Practical Advice from Dôgen* isminde,
 *Pislik olmayın ve Dogen'in diğer pratik tavsiyeleri* denebilir.

Shobogenzo, Japon Zen geleneğinin en önemli eserlerinden biriymiş. Kalın bir
kitap olduğunu anlatıyor, benim dinlediğim kitap da buradan öğrendiği pratik
şeylerden bahsediyor.

Budist gelenekte, kadınlara pek değer verilmezmiş. *Cennetin en iyi tarafı
içinde kadının olmayışı* veya *dünyada kadınlar olmasaydı hepimiz birer Buda
olurduk* mealinde sözler naklediyor. Bugün dahi kadınları rahipliğe kabul
etmemek bir yana, kadınlarla el sıkışmayan Budist rahipler olduğundan
bahsediyor. Dogen böyle bir gelenekten geldiği halde, kadınlara daha nötr
bakıyormuş, onların da *aydınlanma* konusunda erkeklerle aynı *yeteneğe* sahip
olduğunu söylüyormuş.

------

Aklıma getirdiği soru şu oldu: Hz. Peygamber bugün yaşasaydı kadın haklarına
nasıl bakardı? Zamanı için *ileri* olması, bizim bugün de aynı ilerilik içinde
yaşadığımız ve onun bu yönlerini gördüğümüz, bu yönleri aktarıldığı için
olabilir mi? Veyahut biz bugün kadınlar için, onların hayatlarının *yegane
sorumlusu* olduklarını kafalarına vura vura öğreterek, onlara iyilik yapmış mı
oluyoruz?

Kadınların gerçekte ne istediği, nasıl mutlu olacakları ayrı bir soru,
toplumdaki konumları ve vazifeleri de ayrı, diyelim, doktorların *mutlu*
olmaları bizi aslında ilgilendirmiyor, onların bizi iyileştirmelerini bekliyoruz
ve *mutlulukları* da kendi meseleleri. Modern toplum, *hayatından temelde kendin
sorumlusun* diyerek, mutluluk sorumluluğunu insanların sırtına yüklüyor. Bu
benim gibi *modernler* için iyi bir seçenek, kendi mutluluğumdan ben sorumluyum,
kendi mutluluğunuzdan da siz. *Kadın* olması, benim onu mutlu etmem için özel
bir yükümlülük vermiyor, o benim mutluluğumu ne kadar önemsiyorsa, ben de onun
mutluluğunu o kadar önemsiyorum, veya böyle olması gerekiyor. 

O sebeple *kadının mutluluğu* aslında önemli bir mesele değil, hayatını o
üniversite senin, bu üniversite benim geçirip, aile kurmayı erteleye erteleye
artık *mümkün değil* denecek yaşlara geldiğinde, mesela, asıl istediğinin
*sadece bir çocuk* olduğunu anlayan kadınların durumunun bizim ilgimizi çekmesi
gerekmez. Neticede kendisine her meslekte ilerlemek gibi, *aydınlanıp* Zen
ustası olmak yolunu bile açan bir modern dünyada yaşıyor ve onun *biyolojik
emre* boyun eğmek istemesi, hala *çocuk çocuk* diye tutturması büyük
talihsizlik.

Geçen gün biriyle *hayatındaki boşluk* hakkında konuşurken, bunun muhtemelen
*çocuk boşluğu* olduğunu söyledim. Başarılı bir insana benziyordu ama hemen tüm
başarılı insanlar gibi hayatının bir yerde boşluğa dönüştüğünü söyledi. Neticede
çoğumuz yeri doldurulabilir işler yapıyoruz, hayatında kritik öneme sahip
olduğumuzu hissedeceğimiz kişilerin sayısı hayli az. Evlilikler bile artık bu
kadar *kritiklik hissi* vermiyor. Ayrıca başkalarının oyununda puan toplarken,
kendi oyununuzun kurallarını yazamazsınız, *başkalarının oyunu* da kadınlar
için, artık erkeklerinkiyle aynı. Başarı, para ve sair edinilmişlikler.

Buradan çocuğun *bütün kadınlar için geçerli* bir mutluluk formülü olduğunu
düşündüğüm çıkmasın, Batı'da *asla çocuk istemiyorum* diyen kadınların önemli
bir kitle olduğunu okudum, bunların bazısı herhalde *değmez* diye bakıyordur ama
hissen de kendini anne görmeyen, annelik yapmak istemeyen çok kadın vardır. Yine
de kadınların çoğunluğu için hala *biyolojik emir* önemli ve bu sadece toplumun
beklentisi değil, bir kadın bir adada yalnız da kalsa çocuk edinmek
isteyecektir. Hayvan tarafımızın programlı olduğu şeyler var ve toplumun bunları
biliyor olması, biyolojik etken olmadığını göstermez. 

Bu durumda, kadınlara *bütün yolların açılması* gerçekten daha mı iyi, yoksa
aslında biz erkekler zeki kadınların doktor olmasına imkan vererek, onlar kadar
zeki olmayan erkeklerden daha iyi hizmet almaya mı çalışıyoruz? *Kadınlar her
şey olabilir* şahsen benim işime geliyor, bir aile sahibi olur, annelik yaparsa
sadece kendisi ve etrafındaki üç beş kişi *kazanmış* oluyor, meslek sahibi olup
*toplumda yer edindiğinde* toplumun geneline faydalı olmuş oluyor. Ebleh bir
erkeğe muayene olup ölmektense, akıllı bir kadına muayene olup yaşamayı tercih
ederim, soru bile değil bu. Yine de bu tüm yönlerden bakıldığında kendisi için
de daha kazançlı mı, işte orada biraz şüphelerim var.

O sebeple *Hz Peygamber bugün olsa kadına nasıl davranırdı?* sorusuna *İslamcı
feminist* gibi cevap veremiyorum, çünkü modern hayat tarzı için aksaklık üreten
bir sorun olmakla beraber, çocuk sahibi olmanın *insanlığın* geleceği için hala
önemli olup olmadığına bir peygamberin nasıl bakacağını bilmiyorum. Kadınların
çalışma gücüne katılmasının, onların *her işi yapabilmesinin* modern makine için
iyi olduğunun farkındayım, kadınların pek çoğunun fukaralık içinde aile sahibi
olmak yerine, müreffeh bir yalnızlığı tercih edeceğinin de farkındayım ama
*peygamber* hangi tarafta olur, bence hayli şüpheli. 


