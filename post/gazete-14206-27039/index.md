---
title: "Gazete 6 Haziran 2018"
date: 2018-06-07 00:30:05
expiryDate: 2019-06-07 00:30:05
dp: 14206
featured_image: "/images/header-56.jpg"
images: ["/images/header-56.jpg"]
published: true
tags: []
---



[Çin'de 2014'ten beri kademeli olarak denenen bir sistemde][social], insanların *sosyal
kredileri* (itibarları) da takip ediliyormuş. Buna göre çeşitli engellemelerle
karşılaşıyorlarmış. Kişilere ve kurumlara kredi notu vermek Batı'da da mevcut
ama oradakiler hem üçüncü şahısların erişimine kapalı, hem de sadece finansal
açıdan değerlendiriliyor. Çin'de ise elektrik faturasını ödememe yanında,
*Counter Strike* oyununda hile yapmak bile itibar notunuzun düşmesine sebep
oluyormuş.

[social]: http://www.wired.co.uk/article/china-social-credit

Yüksek itibar notu olanlara depozito vermeden otel, bisiklet vs. kiralama yapma
imkanı varmış, ayrıca üniversite hastanelerinde sıra beklemeden muayene
olabiliyorlarmış. Not düşük olunca da bazı online sitelerden lüks eşya
alışverişi yapmaya izin vermiyormuş sistem. Belki Counter Strike oynamaya da
izin vermiyordur.

Zenginliğin yanında, *sosyal kapitali* ölçmenin de gerekli olduğunu naçizane ben
de düşünmüştüm. Ancak burada *distopik* görünmesinin sebebi, not verenlerin not
alanlardan tamamen ayrı olması. Devlet bürokrasisi halka not veriyor ve halk da
bu sebeple devletin *sürüsü* gibi bir şeye dönüşüyor. 

Bunun yerine herkesin belli bir konuda başkalarına not verme hakkı olmalı. Ben
trafikte gördüğüm problemler için *itibar notunu* düşürebilmeliyim, başkası
sigara içilmeyen yerde sigara içen gördüğünde onun notunu düşürebilmeli,
herhangi bir ticari kurumun müşterisi onun hakkında *itibar notu* verebilmeli.
Bu sayede insanların kısa vadeli *çarp kaç* becerilerinin önüne, basit ve
sistematik bir engel konmuş olur. Ayrıca böyle bir gücün devletçe suistimal
edilip, diyelim sadece belli bir siyasi görüşü takip edenleri cezanlandırmak
için kullanılmasının da önüne geçilir. 

İnsanların daha doğru davranış sergilemesini sağlayan güç iyi, kötü olan bunun
devlet elinde temerküzü.

--------

[WhatsApp kurucularının, uygulamayı Facebook'a sattıktan sonra, bu 2018 Kasım
ayına kadar çalışma şartları varmış.][whatsapp] Her ikisi de Facebook
yönetiminden ayrılmışlar, biri geçen Nisan'da, diğeri önceki Ekim'de. Bu sebeple
birinin vazgeçtiği para 900 milyon dolar, diğerinin 400 milyon dolar. Sözleşmede
böyle şartlar da varmış.

Bunlardan biri daha sonra Signal'ı geliştiren *vakfa* bağışta bulundu. 

Zuckerberg'in *WhatsApp'da reklam olmayacak* sözü varmış, muhtemelen bunun artık
doğru olmadığını, WhatsApp'ta da reklamlar olacağını söylüyorlar. Ben zaten pek
sevmiyorum, Telegram olsun, Signal olsun, WeChat olsun daha iyi. 

[whatsapp]: https://slate.com/business/2018/06/facebook-whatsapp-turmoil-takeaway-mark-zuckerberg-cant-be-trusted.html?via=gdpr-consent

-------

[Şuradaki][quora2ww] cevapları okurken, 2. Dünya Savaşında, alev makinesi
kullanan askerlerin ve sniper'ların esir alınmadığını okudum. *Yazılı olmayan
kural* diyor, yakalandığı yerde öldürülüyormuş bunlar. 

[quora2ww]: https://www.quora.com/Why-didn-t-the-US-use-flamethrowers-in-Europe-during-WW2

--------

[Churchill 1938'un Eylül'ünde Rus elçini misafir ediyor][churchill] ve ona mahzenindeki
1790'lardan kalma bir şişe şarap olduğunu söylüyor. Elçi soruyor, *ne için
saklıyorsunuz?* diye, Churchill de, *Sovyetler'le beraber Almanya'yı yendiğimiz
güne saklıyorum* diyor, daha ortada savaş yok ve Chamberlain, Münih
Antlaşması'nı yapmamış.

Bu hikaye etkileyici, *dünyayı İngilizler yönetiyor* demek için kullanılabilecek
bir örnek. Yine de okuduktan sonra, bunun *savaştan sonra* üretilmiş bir hikaye
olup olmadığını da düşündüm. Veyahut gerçek olsa bile, sonradan gerçekleştiği
için hatırlanmış olabilir mi?

Her gün birkaç kehanette bulunayım, bunların tutmayanları unutulacaktır,
tutanları ise ne kadar iyi bir kahin olduğuma delil olacaktır. 

[churchill]: https://www.quora.com/Why-didnt-Britain-and-France-declare-war-on-Russia-when-Stalin-invaded-Poland-in-1939-after-Germany-did



