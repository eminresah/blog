Title: İbadet ve Ahlak
Author: Emin Reşah
Date:  2018-03-25 16:08:24
Dp: 14132
Status: published
Image: /img/header-48.jpg

Diyanet'in geçen haftaki cuma namazı hutbesinde

> Allah’ın huzurunda secdeye varan, O’nun rızası için oruç tutan, sadaka veren,
> tavaf eden insan, kibir, bencillik, haset, ihtiras gibi kötü duygulardan
> arınır.

diye bir ifade geçti. 

Bu konu bir süredir aklımda, müslümanların (ve muhtemelen diğer dinlerin)
*ibadet* ve *ahlak* arasında bir bağıntı kurduğu malum: *Allah'ın bizim
ibadetimize ihtiyacı yok, ancak bizim daha doğru olmak için ona kulluğa
ihtiyacımız var.*

Doğru mu? Bu sorunun genel bir cevabını bulmak tabii ki zor. Belli bir insanın
hangi gaye ve psikolojiyle namaz kıldığını, oruç tuttuğunu bilmiyoruz. Bunların
insanı kibirden, hasetten ve ihtirastan ne kadar koruyacağı konusundaki *fikir*
de test edilmiş bir fikir değil.

Ayrıca insanların kötülük yapan bir *abid* gördüklerinde, *hem namaz kılıyor,
hem yalan söylüyor* dediklerini biliyoruz. Bazı karşılaştırmalar hayli yalınkat
olsa da, bu konuda giderek değişen bir anlayış var. *Rüşvet toplantılarını cami
avlularında yapıyorlar* demişti biri, *müslüman* algısının son on yılda hızla
değişmesinin önemli bir müsebbibi bu.

Bununla beraber bir yandan da kendimde ve etrafımda, *ibadet* ve *ahlak*
arasında bir korrelasyon görüyorum. Bütün gün aç kaldıktan sonra, insanın *çok
yemek* için iştahı oluyor ama sair kötülükler için motivasyon bulması
zorlaşıyor. Gününüzü namazla böldüğünüzde, yapabileceğiniz işleri sınırlamış
oluyorsunuz, namazın anlamı hakkında fazla tefekkür etmeseniz de, *durmak*
zorundasınız ve bunun getirdiği bir *hayattan (ve kötülükten) uzaklaşma* mevcut.
Ayrıca günlük hayat içinde, hayatınızı etkileyen ibadetlerle meşgul olup, bir
yandan da bunlarla tamamen ilgisiz insanlarla arkadaşlık kuramazsınız. O sebeple
*arkadaşlık* ve *zaman geçirme* konusunda alternatifler sınırlanır. Bir yandan
vakit namazlarını kılıp, bir yandan o gece kulübü senin, bu bar benim
dolaşamazsınız.

Burada bir soru var, bazı insanlara faydalı, bazılarına değil, FETÖ gibi
örneklerde gördüğümüz gibi bazı durumlarda ibadet kibri engellemeyip, bilakis
azdırıyor. *İbadet* ve *ahlak* arasında nasıl bir *model* sunmak lazım ki,
hutbede söylenen bu sözü doğru anlayabilelim?

1. İnsanın *irade stoğu* gün içinde sınırlıdır. Zaman içinde, yaşla veya
   *temrinle* gelişebilir ancak sabah 10 birim iradesi olan insanın, akşama
   kadar bu *iradesi* azalır. Sabah hayır diyebildiğiniz bazı şeylere, akşam
   diyemeyebilirsiniz.

2. İnsan gün içinde iki çeşit faaliyet yürütür: Birincisi *bilinçli* (willful)
   faaliyetler ve ikincisi *bilinçsiz* faaliyetler. Bilinçli faaliyetler irade
   stoğundan harcarken, bilinçsiz faaliyetler harcamaz veya az harcar.
   
3. Bir *tören* veya *şekil* olarak ibadet, başlarda hayli *irade* tüketen,
   insanın irade stoklarından harcayan bir faaliyettir. Bu sebeple eğer insan,
   alışkanlık haline getirmez de, daima kendini sorgulayarak, üşenerek,
   yüksünerek ibadet ederse, başka faaliyetleri için daha az irade bulacaktır.
   
4. Zaman içinde ibadetler alışkanlıkların parçası haline gelecektir ancak bunun
   için insanın o ibadetlerin faydasına, doğru bir iş olduğuna inanması gerekir.
   İbadet, insanın *saçma* gördüğü bir iş olarak, onun için bir alışkanlık halini
   almaz ve ahlakına fayda sağlamaz. 

5. Zaman içinde insanın irade stokları, ibadetten kaynaklı olarak artar. Her ne
   kadar alışkanlık haline gelse de, hiçbir zaman otomatik bir iş değildir çünkü
   mesela namazda yaptığınız işi, konuşmayı, eğlenceyi, oruçta yediğinizi
   bırakmanız gerekir. Ancak bu da, kasların güçlenmesi gibi, irade stoklarını
   artırır.
   
6. İbadetin getirdiği sosyal etki ve iradenin güçlenmesi, insanın ahlaken daha
   faziletli birine dönüşmesini sağlar. Dünyevi zevklere ve fırsatlara daha
   kolay hayır der, daha zor yalan söyler, genel manada daha ahlaklı olur. 
   
7. Ancak kişi ibadetin (dünyevi ve uhrevi) faydasına inanmıyor, sadece şeklen,
   belli bir gruba ait görünmek için ibadet ediyorsa, o insanın iradesi
   güçlenmez, bilakis zayıflar. Böyle bir insan, iradesini *ibadette* harcadığı
   için, diğer konularda daha kolay yalan söyler, daha az ahlaklıdır. İbadeti
   menfaat icabı değil, sadece *mecburiyetten* yapsa dahi, sair konularda
   ahlaklı olması gerektiğinde kendini daha az iradeli bulacaktır. 
   
Kilit mesele, o halde, insanların *inandığı kadar* ibadet etmesinde. Diyelim
birisi, kandil gecelerinde tüm günahlarının affolacağına inanmıyor ama müdürü de
orada olacak diye o gece camiye gidiyorsa, muhtemelen bunu başka konularda *daha
az ahlaklı* olmak için bir bahane olarak kullanacaktır. Ancak diğeri o geceyi
isteyerek, imanla günahlarından arınmak için camide geçiriyorsa, bunu *kötülük*
için kendine bahane etmeyecektir.

Bu durumda mesele, insanların *inandıkları kadar* ibadet etmelerinde. İmanla
ilgili sorunu olan insana iki yol önerilebilir: Bunların birincisi konuşmak,
sormak, anlamak. Bir şekilde derdini paylaşması, anlatması... Sorular soruların,
anlatılanların *kısıtlanmaması.* Buna mukabil, soruların çoğunun cevabı
olmayacaktır, başka dinlerde ve yaşam biçimlerinde de yoktur, *hayatımı nasıl
harcamalıyım?* sorusunun herkesi tatmin eden bir sorusu yoktur.

Bir yandan da *konuşmanın* yetersizliği ve *icranın* çok daha etkili bir ikna
edici olduğunu da unutmamak gerekir. Her ne kadar yukarıda *imansız ibadet
ahlaksızlık üretir* demeye getirdiysek de, imanın güçlenmesi de ancak ibadetle
mümkün. Namaz kılmaya başlamayan kişinin, bunu alışkanlık haline getirip,
faydasını görmesi imkansız, insana *önce imanla ilgili bütün sorunlarını çöz,
sonra ibadet edersin* demek, ona ömrü boyunca geçerli bir bahane vermek demek. 

O sebeple buradaki denge mühim. Üzerinde çalışılmamış, düşünülmemiş, son 100
yılın İslami düşüncesinde pek de yer bulamamış bir *pedagoji problemi* var.
İnsanları *müslüman* yapacağız diye tuhaf bir münafıklık aşılamakla, *önce
imanlarını kurtaralım* deyip, onlara hayatlarında hiçbir etkisi olmayan bir
*dini düşünce* ile başbaşa bırakmak arasında bir denge lazım. 

Bu da herhalde kişiden kişiye değişen *programlarla* mümkün. Kiminin iradesi beş
vakit namazı kılmaya *henüz* uygun değil, ona iradesini güçlendirecek bir yol
sunmak ve kimisi beş yaşından beri namazlarını kılıyor, o halde ona bu
alışkanlığından edindiği iradesini daha da güçlendirecek ve *ibadet kibrini*
azaltacak *fikirler* vermek. 

