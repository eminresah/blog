Title: Erkek Cinayetleri
Author: Emin Reşah
Date:  2019-03-01 12:54:16
Dp: 14473
Status: published
Image: /img/header-133.jpg

Geçen gün bir arkadaşla konuşurken geçti, kadın cinayetlerinin sayısı *ben
görmeyeli* hayli artmış. Cinsiyet eşitliğini cinayetler konusunda da gözettiğim
için maktulün kadın veya erkek olması çok da kritik gelmiyordu, hala gelmiyor.

*Kanayan yaramız* edebiyatı yapacak değilim, zamanında Demirel'in, *devletimiz
Kürtlere iyi davranmıyor, doğrudur, ama Türklere de iyi davranmıyor* mealindeki
sözüne benzer şekilde, *erkekler kadınlara iyi davranmıyor,* bunu kabul
ediyorum, *ama erkekler, erkeklere de iyi davranmıyor.*

Yani, erkeklerin toplaşıp, *bugün hangi kadınları öldürelim* diye bir *cemiyet*
kurduğuna inanmıyorsanız, buradaki meselenin aslında bir kadın/erkek meselesi
değil, *erkek meselesi* olduğunu düşünebilirsiniz. *İnsan meselesi* de
diyebilirdik ama katillerimizin önemli bir kısmının erkeklerden çıktığını,
kadınların *insan öldürme* konusunda aynı *beceriyi* gösteremediğini
söyleyebiliriz. Kısacası mesele *kadın cinayetleri* değil, *erkek cinayetleri.*

Sorun erkeklerin sorunu, bu doğru, bununla beraber *kadın cephesinden* konuya
yaklaşım da *cezaları artıralım* gibi, kimsenin itiraz edemeyeceği ama faydası
da hayli şüpheli yollar. Cezaları artıralım, tamam, kadınlara da sair hukuki
imtiyazlar verelim, buna da okey, yine de kadınlar öldürülmeye devam ediyor ve
sayısı artıyor, neden acaba?

Nedeni basit: Suç rasyonel bir mesele değil. Cezayı artırıp vicdanınızı
rahatlatabilirsiniz ama diyelim, teammüden bir erkeği öldürmenin cezası 20
seneyken, bir kadını öldürene 30 sene ceza verince, kadın cinayetleri azalır mı?
Hiç sanmıyorum. Erkekler *20 sene yatacak olsaydım öldürürdüm, cezası 30 sene
olmuş, o zaman biraz kendime hakim olayım* demez. Kadın ölüp, toprak altına
girdikten sonra geride kalan bizler için bir *teselli* olabilir, *öldürdü ama
cezasını çekti* diyebiliriz: Bununla beraber, neticede ölen öldükten sonra, onun
arkasından birine 20 sene ceza vermişsiniz veya 30 sene vermişsiniz, toplumun
geri kalanı için mühim değil.

Cezaların artırılmasına da itirazım yok, nazarımda bu suçun cezası kadın için
de, erkek için de aynı: Vazıhen ispat edilmiş teammüden katlin cezası idam
olmalıdır. Bununla beraber derdimiz kadın cinayetlerini *azaltmak* ise, cezaları
artırmanın önemli bir işlevi var mıdır, yoksa *bilakis teşvik edici* mi olur,
bunu dikkatli düşünmek lazım.

Hayatında suç işleme eğilimi olmamış, buna *ihtiyaç* duymamış insanlardan
değilim. Son bir senede başıma gelenlerden sonra, bir kadın hakkında, *bomba
yüklü bir drone'u penceresinden içeri sokmama engel olan nedir?* diye tefekkür
edecek durumlarım da oldu. Buradan da şunu söyleyebilirim: Caydırıcılık
konusunda cezanın önemli bir etkisi yok. Beni *caydıran* şeyler arasında Allah,
çocuklar, annem, çevremdeki insanlar, buranın okurları, hatta hanımefendinin
binasındaki kapıcıyla olan *selamım* bile polisten, savcıdan, hakimden, şu kadar
yıl *yatacak* olmaktan daha *caydırıcı* geliyor. Bu sıralamanın diğer erkekler
için de farklı olduğunu sanmam: İnsanlar doğrudan hesap verecekleri, sevdikleri,
sosyal bağ kurdukları insanlardan çekinir, 20 yıl veya 30 yıl hapis yatacak
olmak da, aslında onlardan ayrılacakları için *caydırıcı* olabilir, onlara karşı
*rezil* olacakları için. O sebeple *cezaların artırılması* tek başına bir şeyi
çözmez, bilakis, eğer erkek *namusu* veya *onuru* için hareket ettiğini
düşünüyorsa, saygı duyduğu insanlara karşı *rezil* olmayacaksa, *namusu uğruna
30 yıl hapis yatmak*, *20 yıl hapis yatmaktan* daha *yüksek* bir *rütbedir.*

O halde bunun çözümü ne olabilir?

Suç insanların *sosyal oyundaki* rollerini beğenmemelerinden ortaya çıkar. Bir
insan, ona sunulan *hayat yolunu* beğenmiyorsa, bu oyunu oynamayı bırakır.
Kadına karşı işlenen suçlar da benzer sebeplerden ortaya çıkar: Hayatının
ortasındaki bir erkeğe, *hayatının bundan sonrasında ailen olmayacak, tek başına
yaşayacaksın, çocukların sana saygı duymayacak, bir daha eşin, sevgilin, seni
seven insanlar olmayacak* anlamına gelen, onun *oyundan* haz almasını sağlayacak
imkanlar üretmezseniz, o erkeğin bu *kopmuşluğa* yol açtığını düşündüğü kadına
karşı şiddet kullanma ihtimali hayli fazladır. Burada kişisel sorumluluk tabii
ki inkar edilemez, hiçbir *bahane* de erkeğin suçunu izah etmekte kullanılmaz,
yine de sistem suç üretmeye meyilliyse, bunu çözmediğiniz sürece bazılarının
maktül, bazılarının katil olduğu bir *adalet oyunu* oynamaya devam edersiniz.

*Sosyal oyunda* terazinin kadın kefesine haklar ve imtiyazlar koyduğunuzda,
belki amaç gerçekten *çağların getirdiği eşitsizliği düzeltmek* ama bunun erkek
tarafında *oyunun artık adil olmadığı* gibi bir yansıması oluyor. Kadınlarla
erkekler arasındaki yasal düzenlemelerin *adil olmadığını* düşünen bir insana,
*erkek, sen aslında hayvansın, bütün suç sende* anlamına gelecek politikalar
üretmek, kefenin kadın tarafına *uzaklaştırma* gibi *imtiyazlar* koyarken, erkek
tarafını boş bırakmak, *bu oyunu oynamıyorum* diyen erkeklerin sayısını
artıracaktır.

Şöyle bir örnek verelim: *Uzaklaştırma* gibi düzenlemelerin *engel olma*
ihtimali olan *erkek tipi,* kadın katili olacak *erkek tipi* değildir.
Mahkemelerin *uzaklaştırma* kararından etkilenip, *uzaklaşacak* erkeklerin,
böyle bir mekanizma olmasa da zaten kadınlara zarar verme ihtimalleriyle,
*uzaklaştırma* sebebiyle *oyuna inancını kaybedecek* erkekleri mukayese edelim:

Uzaklaştırma kararı olmasa, (katil olma ihtimali olmayan) *iyi erkekler*
kadınların bir miktar moralini bozsa da, onları öldürmeye niyet etmeyecektir.
Uzaklaştırma yoluyla bu erkekler kadınlardan uzaklaştırılır, sair sebeplerle
erkeklerin zoruna gitse de, kadınların daha az morali bozulur. Sorun yok. (Katil
olma ihtimali olan) *kötü erkekler* ise, uzaklaştırma kararının getirdiği
yabancılaşmanın etkisiyle, şiddetten uzaklaşmak yerine, şiddete meyleder.
Kadınların geneline böyle bir hak verdiğinizde, canını sıkan erkeği
uzaklaştırmak için (tabii ki) kullanacaktır, ancak bu can sıkan erkeklerin bir
kısmı, *oyuna inancını kaybetme* nedeniyle, teraziyi devirmeye niyetlenecektir.
Bu da toplamda daha fazla cinayet anlamına gelir. Yasanın çıktığı 2012 yılından
beri erkek cinayetlerinin dört katına çıkmış olmasının izahı biraz da bu olsa
gerek.

O halde ne yapalım, kadınlara böyle haklar vermeyelim mi? Kadınlara verilen
haklara bir itirazım yok, bunların büyük ölçüde *haklı* ve *yerinde* olduğunu da
düşünüyorum, bununla beraber kadınlara hak verirken, *erkekleri nasıl oyunda
tutarız?* diye düşünmek lazım. Amaç eğer bu iki cinsin huzur içinde bir arada
yaşamasıysa, politikaların amacı erkekleri dünya üzerinden tamamen silmek
değilse, kadınlara verilen hakların muadilleri erkekler için de düşünülmelidir.

Cinayetlerin sebebi, erkeklerin oyunu *değerli* veya *oynanabilir* görmemesidir.
Kadınlara yönelik pozitif ayrımcılık da, erkeklerin (aslında ufak) bir kısmını
*sosyal oyuna* daha da yabancılaştırmakta ve bu sebeple cinayetlerin artmasına
sebep olmaktadır. Buradaki *tradeoff* da şu: Diyelim 100.000 kadının aldığı
uzaklaştırma kararı, bu 100.000 kadının %95'ini rahatlatıyorsa, kalan %5'in
hayatını riske sokuyor.

Cinayetleri *sadece* koruma veya cezaların artırılması tedbirleriyle
azaltacağını düşünmek, o sebeple bana hayli tuhaf geliyor. Konunun tabiatı
gereği, diyelim, senede 100.000 şüpheli vak'a varsa, bunlardan hangi 500'ünün
cinayete sebep olacağını bilemiyorsunuz. Bu 100.000 kadın/erkek kavgasının
hepsine birden aynı derecede koruma veremezsiniz, o halde hukuki tedbirler tek
başına ne kadar işe yarayabilir?

Erkekleri oyunda tutmak için ne yapmak lazım? Aile mahkemelerinin zımnen *(1)
Kadın haklıdır (2) Erkek haklıysa 1. madde geçerlidir* kafasından kurtulmasının
ilk adım olabileceğini düşünüyorum. Erkekler mahkemeye gittiklerinde belli
hakları olabileceğini bilmeli, boşanmayı, yeni bir hayat kurmayı göze
alabilmeli. Erkeklere *suçlusun sen suçlu kal* dedikçe, *bu oyunu oynamıyorum*
deme ihtimalleri artıyor.

Belli başlı noktalara değinelim: 

1. Evlilik bittiğinde kadın çalışmıyorsa belirlenen *fakirlik nafakası*,
   evliliğin süresiyle sınırlı olmalı. 3 ay evli kalmış biri en fazla 3 ay, 10
   yıl evli kalmış bir 10 yıl, 30 yıl evli kalmış biri 30 yıl nafaka almalı.

2. Çocuklara ödenen nafakanın sadece onlar için harcandığından emin olunmalı.
   Babaların çocukların ihtiyaçlarını doğrudan karşılaması durumunda, bu miktar
   nafakadan düşülmeli. (Şahsen geçen sene çocukların okulunu ödüyor ve hemen
   her gün okuldan alıp, eve bırakıyordum ve mahkeme bunları nazar-ı itibara
   almadan tedbir nafakası adı altında bir meblağ belirledi. Bunun çocukların
   değil, ex hanımın ihtiyacı için olduğunu biliyordum, çünkü çocukların
   ihtiyacını zaten görüyordum. Ben de bu nafakayı ödemedim ve mahkeme de
   *nafakayı iptal edin, okulu ödeyeyim* talebimi reddetti. Ex hanım da
   belirlenen nafaka, yaptığım masrafın yarısından az olduğu için çocukları
   başka okula aldı. Teorik olarak onu koruyan ama pratikte yaklaşık bir yıldır
   alamadığı bu *tedbir nafakası,* madden onu daha zora soktu ve çocukların da
   alıştıklarından başka bir okula gitmesine sebep oldu. Bunun sebebi de, mesela
   babaların yaptığı harcamaları tedbir nafakasına saymayan mahkeme kararı.)
   Babaların boşandıktan sonraki tek *vazifesi* bir ATM gibi aydan aya para
   vermek oluyor, kanuni düzenlemeler de bunun teşvik ediyor. Sonucunda
   erkekler, kendi konumlarını beğenmediklerinde *suçlu* olmaktan başka yol
   kalmıyor.

3. Mahkemelerin cinsel konularda yapılan isnatları tıbbi rapor olmadan delil
   saymasına mani olunmalı. (Bu konuda bana da bir isnat yapıldı, ben de
   avukata, *ne yapacağız, bu konuda tanık mı bulacağız?* dedim ve güldüm geçtim
   ama herkes ben değil.) Herhangi bir hukuki suçta *delil* şartı varken, cinsel
   konulardaki isnatların tabiatı gereği delilsiz olması boşanma konusunda
   *arsız* tarafa hayli geniş imkanlar veriyor.

4. Evlilik içinde erkeklerin *sorumluluğu* sayılan işler (eve ekmek getirmek,
   faturaları ödemek vs.) netken, kadının sorumlulukları (evin bakımı, yemek
   yapılması, huzur, sükun, vs.) net değil. Erkekler sorumluluklarını yerine
   getirmediğinde ispatı kolayken, kadınlara yapılacak isnatlar için söylenecek
   bir şey yok. Bir çok erkek için *ölümcül* olabilen *kadın dırdırı* mesela
   boşanma sebebi değil, kimseyi *lüzumsuz yere çok konuşuyordu* diye mahkemeye
   şikayet edemiyorsunuz. (Etseniz de pek anlamı olacağını sanmıyorum.) Erkeğin
   *evlilik birliğini temelden sarsmak* için ispat edilebilir kabahati çokken,
   kadın aldatmıyorsa bu isnat çok zor. (Yargıtay'a göre kadının aldatması
   durumunda bile *kabahat* yeterince ilgi göstermeyen erkeğin olabiliyor.)
   Kurallar bu kadar kadınlar lehine ayarlıyken, erkeklerin *kendi adaletlerini*
   sağlamaya çalışmayacaklarını nasıl düşünüyorsunuz?

5. *Erkek milletinin geneli* çocuklarına karşı mesafelidir, mahkemelerin
   *öntanımlı* olarak velayeti anneye vermesi, çocukların bu mesafesinin daha da
   artmasına sebep oluyor. Bunun yerine velayetin babaya verildiği durumu
   düşünelim: Çoğu çocuklarının sorumluluğunu almak istemeyecek ve bu
   sorumluluğu anneleriyle paylaşmak zorunda bırakacaktır. Şu anki durumda
   babanın tek vazifesi nafaka ödemek ve (canı isterse) iki haftada bir
   çocukları görmek. Çocuklarından uzaklaşan bir baba, onların annelerine karşı
   daha da çok şiddet eğilim gösterecektir. Babayı çocuklardan birinci sorumlu
   yaparsanız, ya (nadiren) bu sorumluluğu tek başına yerine getirmek veyahut
   anneleriyle iyi geçinmek zorunda kalacaktır. Annenin doğal yakınlığına bir de
   hukuki imtiyaz eklendiğinde denge daha da bozuluyor. Ayrıca kadınların da bu
   konuda *çocukları babalarına karşı kullanma* gibi bazı tavırları var ve cari
   hukuk onlara bu imkanı sonuna kadar veriyor.

İmtiyazlar başta iyi görünebilir ama yaratacağı meseleler düşündüğümüzden farklı
olabilir: Zamanında kadın ve erkeklerin *farklı otobüslere* binmesi konusunda
da, aslında *pembe otobüs* yerine *mavi otobüs* olmasının daha hayırlı olacağını
düşünmüştüm. Kadınlara farklı otobüs bulundurduğunuzda, *herkes için* otobüse
binen kadınlara karşı bir *stigma* oluşacaktır. Bunun yerine erkeklere mahsus
otobüsler olduğunda, genel otobüse binen erkekler daha sorumlu olmak zorunda
kalır, kadınların da *bazı şeyleri* göze almasına gerek kalmaz. (*Erkek
otobüslerini* böyle kafesli parmaklıklı kamyonlardan da yapabilirsiniz ayrıca,
*erkek hayvanlarını taşıyoruz.*)
   
Asıl mesele, tabii, evlilik kurumunun aslında binyıllar öncesinden kalma, hayli
antika bir müessese olması. Çivi yazısından, kağnı arabasından, karasabandan
bile eski bir kurumdan bahsediyoruz. Yazılı ve yazılı olmayan kuralları
değişmiş, çocuklar dışında bariz bir anlamı kalmamış bir kurum. Çocukların da bu
kurumda ne kadar *sağlıklı* yetiştiği hayli tartışmaya açık bir konu ama onu
şimdilik bir kenara bırakalım: Belki de çocuklar için de en iyisi evlilik
kurumunun tamamen ilgasıdır.

Erkeklerin kadın cinayetleriyle bariz hale gelen *isyanına* ek, bir de evliliğe
karşı pasif direnişi mevcut ve bence bu da önemli bir konu. Oyunun bu derece
aleyhimize kurulduğu bir konuda, baştan dahil olmamak daha uygun görünüyor.
Evliliğin sağladığı bireysel tüm *imkanlara* evlilik dışında da erişmek
mümkünken, *sosyal statüsü* için de evliliğe bir yere kadar katlanılır ve o
*yer* giderek daralıyor.

Kısacası sistemin adaleti sağlamak ama bir yandan da insanların oyun dışına
atılma, *düşme* riskini azaltmak gibi bir vazifesi var. Erkekleri oyunda
tutmayınca, onlar da kadınları öldürüyor. Erkekleri oyunda tutun.
