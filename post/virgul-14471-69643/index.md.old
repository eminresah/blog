Title: Virgül 27 Şubat #1 
Author: Emin Reşah
Date:  2019-02-27 12:19:57
Dp: 14471
Status: published
Image: /img/header-139.jpg

*Gurmeliğin sırrı tokken yemektir.* 

Notların arasında böyle bir cümle çıktı. Bunu nasıl yorumlasam diye düşündüm:
Yüzünden okuyup, gurmeklikle ilgili büyük bir tespit mi, yoksa bilgiye ilişkin
önemli bir felsefi atılım, kadınlarla ilgili bir önerme, bir yatırım önerisi,
bir ahlak felsefesi falan...

*Gurmeliğin sırrı tokken yemektir.* 

Yüzünden okuması kolay. Gurmelik öyle her şeyi beğenmemekse, açken ve guruldayan
mideniz zevklerinizi alt etmişken başarılı bir gurme olamazsınız. Bu işlerde *ne
kadar beğenmezsen o kadar elit* sayıldığına göre, tokken yemek gurmeliğin ilk
şartı sayılmalı.

*Gurmeliğin sırrı tokken yemektir.* 

Bu aynı zamanda *hoca* olmanın da bir şartı. Eğer dünyaya *eleştirel* bakmaya
çalışıyor, bir şeyleri yapısökümüne uğratmaya, bazı şeylerin paradigmasını
sarsmaya uğraşıyorsanız, önce beyninizi biraz doldurmanızda fayda var demektir.
*Eleştirmek* ve beğenmemek için öncesinde bir şeyler okumuş ve zihnimizi
*doldurmuş* olmanın gerek şart olması da bundan.

*Gurmeliğin sırrı tokken yemektir.* 

Bunu kadınlara ilişkin bir ibare diye okursanız, zihni son yüzyılın kadın
imgeleriyle dolu birinin her kadını beğenmeyeceğini ve kadınların artık
*beğenilme* arzusunu daha zor tatmin edebildiğini düşünürsünüz. Bu erkekler için
de geçerli belki, yine de erkeklerin *oyunu* onbin yıl öncesine göre benzer,
mağaradan çıkıp bir şeyler avlayıp eve getirince, azıcık da eline yüzüne bakılan
biriysen üreme potansiyelin oluyor ama kadınlar kendilerini kime ne açıdan
beğendireceğini şaşırmış durumda.

*Gurmeliğin sırrı tokken yemektir.* 

İyi yatırım yapmanın yolu, paraya acil ihtiyacınız yokken rasyonel tercihler
yapmaktan geçer. Borç harç, şunun taksiti, bunun faizi hesabını yaparken, bir
yandan da üç-beş-on yıl sonrasını düşünerek yatırım yapmak zordur. Doğruyu
eğriden ayırmak, uzun vadeli düşünmek için önce karnınızın tok, kafanızın rahat
olması gerekir. O sebeple de, sonunda kumara dönüşen *yüksek karlı* yatırım
arayışı yerine, önce borçlarınızı ödemek daha iyidir.

*Gurmeliğin sırrı tokken yemektir.* 

Ahlaken, insanın hayattan aldığı hazların kalitesini artırmak için, bazı düşük
hazlardan elini çekmesi lazım. Klasik müzik sevmek için pop dinlemiş ve bıkmış
olmak lazım veya *aydınlığa* çıkmak için kendi karanlık taraflarını *tatmış*
olmak. Hayatı daha iyi yaşamak için, kötüden bihaber kalmak faydalı değil,
zararlı. İyiyi kötüyü ayırmak için, insanın kötülüğün kaynağı üzerinde düşünmüş,
kendini kötülük açısından değerlendirmiş olması lazım. Hayata *gurme* gibi
bakmanın yolu, sadece iyilik etmek ve iyiyi düşünmek değil, o sebeple. 

Cümleye biraz daha yorum katabilirim muhtemelen ama bu kadar hermenötik
alıştırması, pragmatics gerginliği, semantik cambazlığı yeter. Bağından
koparılmış cümle, bağından koparılmış üzüm kadar sarhoş edici.
