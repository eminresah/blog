---
title: "Uçan Adam Deneyi"
date: 2018-01-29 23:27:07
expiryDate: 2019-01-29 23:27:07
dp: 14078
featured_image: "/images/header-61.jpg"
images: ["/images/header-61.jpg"]
published: true
tags: []
---



İbn Sina'nın *Uçan Adam* düşünce deneyi: Bir adam düşünün, Allah onu bir an önce
yaratmış olsun, hafızasında geçmişine dair bir bilgi olmasın, havada bulunsun,
yani yere basmasın, gözleri ve kulakları kapalı olsun, yani algıları kapalı
olsun. Bu durumda bu insan ne bilebilir?

İbn Sina böyle bir insanın dahi varolduğunu bilebileceğini söylüyor.
*Düşünüyorum, öyleyse varım* fikrinin Descartes'tan önce getirmiş. Descartes
konuya algıların aldatıcılığından yaklaşıyordu, Ebu Ali Sina, onları hepten
iptal etmiş.

Bununla beraber böyle bir düşünce deneyinde, *insan olmanın* tam da bu *yok
sayılanlar* olmadan mümkün olmayacağını iddia edebilirim. Bu insan ne bilebilir?
Varolduğunu. Ancak *varlık* onun için ne anlama gelir?

Herhangi bir fikri olacağını sanmıyorum. *Düşüncenin varlığı işaret etmesi* de
böyle. *Varlık* dediğimizde aklımıza gelen, her zaman için algıyla ilgili bir
şey. 6 hissimizin olduğunu ve bunun *şuur* gibi, sadece kendini bilmekle alakalı
olduğunu iddia etsek bile, bu *algısız kendini bilmenin* insan için ne anlama
geleceğini bilemeyiz.

*Varlık* konusunda konuşanların, *algı* ve *bilgi* olmadan, o varlığın var veya
yok olduğunu nasıl bilebileceklerini merak ediyorum. Zira insanların varlık
dedikleriyle ilgili söyledikleri hiçbir şey, algı ve bilgi olmadan söylenemez.
Bilinmeyen bir varlık ve *ele geçmeyen bir his* olarak varlık, var sayılabilir
mi?

İnsanın şuurlu bir yaratılışla, havada, gözleri bağlı, kulakları tıkalı olarak
yaratılsa bile kendini bileceğini düşünebiliriz, ancak böyle bir insanın
*varlık* hakkında ne düşüneceğini ve *varlığı* nasıl anlayacağını bilemeyiz.
Zira bizim için, varlık kavramı tamamen algılarımızla içiçe geçmiş bir konudur.
Algılarla belirlenmemiş bir varlık düşüncesinin nasıl anlaşılabileceğini sormak
hakkımız.

