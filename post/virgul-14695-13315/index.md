---
title: "Virgül 8 Ekim #2"
date: 2019-10-08 20:41:04
expiryDate: 2020-10-07 20:41:04
dp: 14695
featured_image: "/images/header-87.jpg"
images: ["/images/header-87.jpg"]
published: true
tags: []
---



Heveslerden havas, havaslardan heves beğen. Zahirden batın, batından zahir
beğen. Ruh seni teskin etsin ve kurtarsın. Bildiğin dillerin yanında bilmediğin
bir dilde konuş ve insanların bunu anlaması zor olsun --ki senin ne kadar
uzaktan geldiğini bilsinler.

Ezelden gelen adetler. Belki de bize *sizin kaderinizi bilmiyorum ama biliyor da
olabilirim* demek isteyen bir kainat var: Kuantum seviyesinde bilmiyorum, her
şey olabilir, insanların ne yaşayacağını da bugünkü *belirsizlik* belirliyor
olabilir ama etkilemiyor da olabilir, bir tetiği çekersem atomların onu durdurma
imkanı yoktur ama aklıma bir düşünce gelmesinin ya da birini arayıp aramamaya
karar vermemin veyahut içimdeki cesaret hissinin belki de sebebi bir takım
atomaltı etkileşmeleridir?

Kararları kim veriyor? İçimizde tanımadığımız biri olduğuna ve onun da bizimle
zaman zaman mutabık davranmakla beraber, beklemediğimiz anlarda kararlarımızı
etkilediğine ve bu etkiyi de çoğu zaman sonradan *irade* gibi gördüğümüze
inanmaya başladım. *Post-hoc cebriyye* veya *bâdehu fatalism.*

İrademiz bir diktatörlükteki meclis gibi. Kararları alan biri var, ne çıkacağını
biliyoruz ama bunun *rasyonelleştirmesi* elimizde, *irademizin* çoğunlukla amacı
bu rasyonelleştirmeyi usturuplu bir şekilde, *egoyu* da müdafaa ederek yapmak.
Ortada duyguların veya *içimizdeki benin* diktatörlüğü var ama bunun bir
*demokrasi* olduğunu göstermek için kıvranan da bir irade var, aklı başında biri
gibi davranmaya çalışan biz.



