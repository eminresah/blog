Title: Virgül 11 Ocak
Author: Emin Reşah
Date: 2020-01-11 18:18:54 
Dp: 14790 
Status: published
Image: /img/header-84.jpg


Allah'ın bilgisiyle insanın bilgisi aynı türden *bilgi* midir?

Benim de arada sırada kendimce spekülasyon yaptığım oluyor, *tikeller ve
tümeller* meselesinde *tikelleri ayrı ayrı tam olarak bilen bir Tanrı'nın
tümelleri bilmesine ihtiyacı yoktur* demişimdir buralarda ama bu da bir
spekülasyon tabii. 

*Allah'ın bilgisi* dediğimizin nasıl bir bilgi olduğunu bilmiyoruz. Biz insanî
bilgiyle tanışıyoruz, o da her zaman bir *bilen* gerektiriyor ve bu bilen de
*kişi* oluyor. Allah'ın kişilliği, insan kişiliğine benzemediğine göre,
*el-Alîm* olan Allah'ın da bizim bilgimiz gibi *bildiğini* söylemek, fazla
iddialı duruyor. İnsanın yaratılmış olduğu gibi, bilgisinin de yaratılmış
olduğunu ama bunu Allah'ın bilgisi için söylemenin mümkün olmadığını, *Allah'ın
bilgisinin mahiyeti* konusunda konuşmanın hemen hemen imkansız olduğu için de
*kader* olsun, *imtihan* olsun, bu gibi konularda söylenenlerin sadece
*spekülasyon* olabileceğini düşünüyorum. 

*Özgür irade* muhtemelen bir *vehimden ibaret.* İnsanlar bir şekilde *karar
verip*, sonra bunun *özgür* olduğuna dair kafalarında bir hikaye yazıyorlar ve
bizim öznel olarak kendi irademizi ve kaynaklarını bilmemiz hemen hemen
imkansız. *İstiyorum* ama bu istediğimin kaynaklarını bilmiyorum ve bu durumda
*özgür* olmam nasıl mümkün?

Bu durumda insanların bilgisiyle, Allah'ın bilgisini mukayese edip, *Allah
geleceği biliyorsa, neden bizi yarattı ve imtihan etti?* demenin de çok anlamı
yok. Bizim geleceği ve geçmişi bilişimiz, her zaman bir zihin vasıtasıyla,
Allah'ın bilgisinin bununla sınırlanmış olduğundan bile *emin* olmak mümkün
değil. 

O halde *Allah bizim ne yaşayacağımızı bilir mi?* Evet ve hayır. Evet çünkü
bilir, hayır çünkü bu bilgi biz yaratılmışların bilgisi gibi değildir ve biz
yaratılmışların, yaratılmış bilgiyle muhatap olması için bizim, zihnimizin ve
sair şartların da yaratılmış olması gerekir. 
