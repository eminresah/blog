Title: Levha 14695 
Author: Emin Reşah
Date:  2019-10-08 18:22:01
Dp: 14695
Status: published
Image: /img/header-108.jpg

Anlaşıldığımı ilginç bulduğum mevsime geldim. Hayatın mevsimleri. Klişe bir söz
ama insanların klişeye benim kadar düşman olduğunu sanmam, herkes ipinden tutup
kendini kurtaracağı bir klişe arıyor. Ben de hayatımı yıla, artık güze dönmeye
başlayan yaşlarımı da *en güzel Eylül'e* benzetiyorum. Bu benzetme beni buradan
hiçbir yere götürmüyor. 

Tensel ve tinsel çatışmalar içindeyim. Böyle bir cümle kurduğumda kafamı bir
yere vurduğumu anlayabilirsiniz. Böyle konuşmaya, kendi uydurdukları ve
anlamlarını kendilerinin bile bilmediği kelimelerle konuşmaya *üst dil* diyen
birini tanımıştım. Altı üst dil, üstü şişhane metinler yazıyordu. Düşürmeden üç
cümleyi yanyana yazabildiğine şahit olmadım.

Ruhun ve bedenin çatışmaları insanların hayatını şöyle veya böyle etkiliyor.
Yalan söylemekten yorulanlar doğru söylemeye başladıklarında, çatışmayı ruh
kazanmış oluyor, doğru söylemekten zarar görenler artık yalan söylemeye
başladıklarında beden. Belki de insanların başından beri istediği bu galip
gelecek olanın galip gelmesidir ve yine de insanların bu kadar kolay teslim
olmasını beklemediğimiz için hikayeleri takip etmekten zevk alıyoruz. İnsan bir
hikaye canavarı, *güzel bir hayatın* tek ölçüsü içine (acı veya tatlı) güzel
hikayeler sığdırabilmek.

Hayat gün ışığı gibi, aydınlık, mavi gökyüzü gibi ve bizim düşüncelerimiz oraya
buraya serpilmiş, bu ışığa mani bulutlar. Bulutların ardındaki ışığı görebilir
veya renklerindeki griye kendimizi kaptırabiliriz. 

Gökler bizim divanelik haritamız mı?


