---
title: "Virgül 24 Mart"
date: 2019-03-24 07:14:45
expiryDate: 2020-03-23 07:14:45
dp: 14496
featured_image: "/images/header-82.jpg"
images: ["/images/header-82.jpg"]
published: true
tags: []
---



> You don't elect politicians to commit crimes; you elect politicians to make
> your crimes legal. - Matt Taibbi

> Politikacıları suç işlesin diye seçmezsiniz, işlediğiniz suçları yasal hale
> getirsinler diye seçersiniz. -- Matt Taibbi

Suçun *nesnel/objektif* bir tarifi olmadığı belli, bir kaplanın avını yakalaması
suç değil çünkü *hayat kuralları* bunu icap ettiriyor. İnsanların *hayat
kuralları* ise kişiden kişiye değişiyor, kimi bir ormanda yaşadığını kabul edip
anlatılan tüm *ahlakın* sadece güçlülerin zayıfları kontrol etmek için uydurduğu
masallar olduğunu ileri sürerken, kimi bu ahlakın *en önemli gerçek* olduğunu
düşünüyor.

Politikacıların vazifesi de bir toplumdaki çoğunluğun *hayat kuralları*
anlayışını çeşitli şekillerde uygulamak. Üzerinde fazla düşünme imkanı yok,
havayı, insanları, onların değişimlerini *koklayıp*, hayatın ne yönde
seyrettiğine ve insanların ne istediğine bakıp *popüler* kalmaya çalışmak.

Böyle bakınca, *idealist politikacı* bir tenakuz, oksimoron. Politikacının
*idealisti* olmaz, idealizm *populus'un* hayat anlayışında önemsiz bir masaldır.
Politikacının pratik olması, fikrini basit cümlelerle, kısa hikayelerle
anlatabilmesi makbuldür. Bu arada *hakikat* ve *hayal* birbirine karışır,
korkular, vehimler, yalanlar ve yanlışlar birbirinden ayrılamayacak kadar
ihtilat eder, mantıken savunulması imkansız söylemler icad edilir ama insanlara
*şu dağı aşınca tüm dertler bitecek* hikayesini anlatabilmek gerekir. 

Bizdeki politikacı da bunu yapıyor.

Ancak başarının getirdiği bir yorgunluk var, bunu farkediyoruz. Her dağdan önce
hikayeyi güncellemek, hazır olmazsak *bizi* yenecek dağın arkasındaki düşmana
dair farklı heyecanlar oluşturmak zorunda. Anlatacak *hikaye* azaldı, insanlar
da yola çıktıklarındaki meselelerini unuttular. (2002'den bahsediyoruz,
insanların çoğunun *Internet diye bir şey varmış* dedikleri zamanlardan.) Her
dağın arkasında *beka meselesi* isminde bir dev olmaz, biraz da *bu dağı aşınca
cennet olacak* diyebilmemiz gerekir. 

Ama olmuyor, bu sefer tutuk. İnsanların küskün olması da değil tek mesele, *siz
bizi bu krizden çıkarabilir misiniz?* sorusuna muvafık cevap veren azaldı. Korku
da bir yere kadar insanları etkiliyor, *bize oy vermezseniz* diye başlayan
cümleler aslında *bize oy vermeyin* reklamı yapıyor. İşe yarasaydı Kenan Evren
zamanında yarardı.

Bizdeki politikacının şansı, tabii bir de muhalefetin aslında yerinden memnun
olmasıyla alakalı. Belediye seçimlerinde ise adaylar *kendine* çalıştığı için,
bu *yazılı olmayan kural* rafa kalkmış oldu. 

Erdoğan, Türkiye'nin konsantre ve aslında fazla politika yapılması mümkün
olmayan konularında politika yapmaya çalıştı ve bunda da bir ölçüde başarılı
oldu. Dönüp dolaşıp yine aynı yere, milliyetçi/devletçi politikalara yaslanmak
zorunda kalmasının sebebi büyük ölçüde *Türkiye'de politikanın sınırları* ile
ilgili. İnsanların lafta beklentileri *sorunların çözümü* ama bunun için
*değişmek* gerektiğinde, en az istekli olanlar da onlar. *Oy vermek* büyük
ölçüde *bundan sonraki beş yıl için kimi suçlayacağız?* sorusuna cevap vermek
için. Zira büyük sorunları çözmek elinizde değil, küçük sorunları çözmek de oy
getirmiyor.

