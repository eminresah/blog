---
title: "Virgül 4 Mart"
date: 2019-03-04 17:56:51
expiryDate: 2020-03-03 17:56:51
dp: 14477
featured_image: "/images/header-10.jpg"
images: ["/images/header-10.jpg"]
published: true
tags: []
---



> Indeed, only 1,000 new works appeared annually in England at that time -- 10
> times fewer than in Germany -- and this was not without consequences. Höffner
> believes it was the chronically weak book market that caused England, the
> colonial power, to fritter away its head start within the span of a century,
> while the underdeveloped agrarian state of Germany caught up rapidly, becoming
> an equally developed industrial nation by 1900. Even more startling is the
> factor Höffner believes caused this development -- in his view, it was none
> other than copyright law, which was established early in Great Britain, in
> 1710, that crippled the world of knowledge in the United Kingdom. -- [No
> Copyright Law The Real Reason for Germany's Industrial Expansion?
> ](http://www.spiegel.de/international/zeitgeist/no-copyright-law-the-real-reason-for-germany-s-industrial-expansion-a-710976.html)

Okuduğum bu yazı Almanya'nın İngiltere karşısında 1700'lerde geri bir tarım
ülkesiyken, 1900'lerde eşit bir ekonomik güç olmasının temelinde *telif hakkı
yasasının* Almanya'da çok daha geç yürürlüğe girmesinin önemli bir etkisi
olduğunu söylüyor.

1843'te Almanya'da 14000 eser basılırken, İngiltere'de 1000 eser basılmış.
Almanya'dakilerin önemli bir kısmının bilimsel eserler olduğunu anlatıyor. Bunun
sebebi de İngiltere'nin 1710'da çıkardığı telif hakkı yasasının, Prusya'da
1837'de çıkması ancak o zaman bile ufak prensliklere ayrılmış Almanya'da bunun
uygulanmamasıymış.

Telif hakkının bilimi ve sanatı koruduğuna dair *ezberden* fikrin zıddı bir
sonuç bu.

Telif hakkı en çok kime yarıyor diye düşünüyorum. Popüler olana, *halka hitap
edene* yarıyor, tabii ki. Çünkü telif hakkının koruduğu ticaret, popüler olanın
ticareti. Herhangi bir eserin ticari olarak anlamlı olabilmesi için *bir miktar*
popüler olması lazım.

Bununla beraber 70-90 yıllık telif hakkının getirdiği dezavantajlar var: Ticari
olarak anlamlı olmadığı için kimsenin tekrar yayınlamadığı ancak üzerine
*kültür* inşa edilebilecek kadar iyi kitaplar. Eserin *yasal varisinden* izin
almak gerekiyor ama bu izinler sırasında da herhalde *kediye çişin şifa
demişler* psikolojisi etkili olduğu için o kadar kolay değil. Bir eserin
yaşaması için *ticarileşmesi* gerekiyor ve bu imkana belki de %10'u sahip. 

Böyle olunca da hep aynı kitapları okumaya ve yavanlaşmaya başlıyoruz. İktibas
ve yorum üzerine kurulu kitaplar yayınlamak zor oluyor. Twitter'da alıntı yapar
gibi, meşhur kitaplardan çok sayıda alıntıyla eserleri değerlendirmek sadece
*akademik* iş sayılıyor. Eserler arası devamlılık zor, kaynak göstererek üç
romanı alıp, yeniden işleyip, yeni bir eser kurmak imkansız mesela. Çünkü konu
*eser* değil, *ticaret* ve kurallar ticaret kurallarına göre işliyor.
*Tezgahımın önünde durma.*

O sebepten telif hakkının *eser velayeti* gibi bir kavram olması lazım.
Yayınlanabilecek bir eseri 10 yıl yayınlamayan bir kurum, eserin velayetini
kaybetmeli ve eser *kamu malı* haline dönüşmeli. İnsanlara esere makul şekilde
ulaşma imkanı sağlamak vazifesini görmüyorsanız, eserin *telif hakkına* binaen
ticaret yapamazsınız. 

Bu bizi bugünkü kısır kültürden, Amerikan üretimi süper kahramanlardan,
birbirinin tekrarı filmlerden ve sair konulardan kurtarır. Yeni fikirler yeni
insanlar tarafından üretilir, yeni hayal dünyaları kurulur ve bu insanlar da
sırf telif hakkına dayanarak yaşamaz, hayatın içinde bulunmaya devam ederler.
Memleketteki iyi romancıların *zengin* olduktan sonra ucuzlamaya başlaması da
böylece bir ölçüde önlenir. Kimse *para* için yazmaya başlamaz ama bir defa
bundan para kazanmaya başladığında, artık eserinin kalitesini *piyasa*
belirlemeye başlar. Eğer derdimiz ticaret değil, kültürse, eserlerin de *telif
hakkından* değil, *velayetinden* konuşmamız lazım. 

