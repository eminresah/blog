---
title: "Levha 14422"
date: 2019-01-09 01:02:13
expiryDate: 2020-01-09 01:02:13
dp: 14422
featured_image: "/images/header-79.jpg"
images: ["/images/header-79.jpg"]
published: true
tags: []
---



Yaşamaktan ne anlıyoruz bayım? Aslında bu yaşamak dediklerinin bizim için
olmazsa olmaz bir yanı olmadığını görmüyor musun? Yaşamak sadece nefes almamız
değil, tabii ki, ama geri kalan kısımların da olmazsa olmaz bir tarafı yok,
sadece kendimiz için vazgeçilmeziz ve bu durumda, sevgili bayım, nasıl olacak da
kendimizi bu sıkışmışlıktan alıp başka bir bedene ve ruha aktarabiliriz? Yok
öyle bir yol. Saçma sapan konuşma.

Neden varolmaya çalışıyorum? Oturduğum yerde. Aslında insan olmanın
sınırlarını kabul edip, askerlikte olduğu gibi, bir süre tüm duyularını kapatıp,
hayatın seni sadece bu kadar sevdiğini düşünmek. Belki yapılması gereken budur.

Hayatın nasıl olup da benzerlerinden daha anlamlı olduğunu sormak istiyorum
bayım. Ruhumun daha akıllı bir yere gitmesini sormak istiyorum.

"Dün zevk al, bugün çalış, yarın düşün" demişler azizim. Hayatı önce düşünerek
yaşamaya başlarsan, sonunda o düşünme işi bir yere varmıyor. Bir yerden bir yere
gitmiyor, orada kalıyor. Önce hayattan zevk alarak yaşamaya bakıp, sonra bu
hayatın gerektirdiği kadar çalışıp, yarın da, tabii fırsat ve vakit kalırsa
nasıl yaşadığımızı düşünmek icap ediyor.

Biz ne yapıyoruz? Önce düşünüyoruz. Şu doğru mu, bu doğru, böyle olur mu, şöyle
olur mu? Nasıl olacak, nasıl bilinecek? Ruhumuzun açıklarından sızan ışıklardan
nasıl faydalanacağız? Kendimizi nasıl anlayacağız? Kendimizi nasıl daha iyi hale
getireceğiz? Bunları sorup duruyoruz. Nereye gidiyoruz, bir yere gitmiyoruz
aslında durduğumuz yerdeyiz. Nereden geliyoruz? Bir yerden gelmiyoruz, aslında
şuradan buradan geldiğimiz yerdeyiz. Oynadığımız oyun ortaya çıkmasın diye
gayret ediyoruz, oynadığımız oyuna kendimiz de inanmak istiyoruz. Ruhumun bir
tedavisi olduğuna ve bütün bunların bir anlam uğruna olduğuna.

Allah'a inancımız da anlam ihtiyacımızdan. *Açıklama* ihtiyacı sonradan gelmiş,
işin propaganda kısmı. *Allah yoksa biz neden varız?* sorusundan bahsediyorum
*açıklama* diye ama asıl meselemiz o değil: Hayat bize zorluk veriyor, acı
veriyor, kendimizi yalnız ve kaybolmuş hissediyoruz. Bunun hemen hiçbir anlamı
olmayabilir, *sonunda nasılsa bir hayır vardır* diye bakmak için, birinin bu
*senaryoyu* yazdığına iman etmemiz gerekiyor. O sebeple sevgili dostum, hani
modernistler var, *Allah şunu bilebilir ama şunu bilemez, geçmişi bilir ama
geleceği bilemez, yoksa imtihan mimtihan* falan diyorlar. Bu adamların konuyu
anladıklarının, mesleklerinin amacını anladıklarından, insanların kendilerinden
beklediği vazifeyi anladığından emin değilim. Varsa yoksa, işte, bir takım laf
oyunları... Ben ölünce kaybolacak mıyım ve bütün bu çektiğim dertlerin bir
anlamı olacak mı? Buna cevap verebiliyor musun? Yoksa bir sınav yokken sınav
varmış gibi yapıp, aptal aptal ölüp gidecek miyim?

Sınav yoksa, aslında o kadar da sorun değil, çünkü sınav yoksa, yoktur, sınavda
*gözetmen* de yoktur ve benim aptal gibi sınava inanmış olduğmu kimse
bilmeyecek. Dünyadakilerin bazıları, sınavın olmadığına inanan bazıları benim
aptal olduğumu düşünebilir ama ben de onların sınav varken, sınava inanmayarak
aptal olduğunu düşünebilirim. İnsanın insan hakkındaki fikri işte bu kadar.
Neticede ölümden geri dönen yok, olsa da zaten inanmayız döndüğüne, yeterince
açıklama var o konuda, adam üç gün ölü yatıp, uyansa, *her şey anlatıldığı gibi*
dese bile inanmayacaksak, *senin beyin kimyan bozulmuş, üç gün ölü gibi yattın,
nasıl olacak da bileceksin, ölü olsaydın zaten ölmüş olman gerekirdi, ölmediğine
göre söylediklerin sadece hayal mahsulü* deyip konuyu kapatacağız. O halde
dostum, neden kendini bu kadar zorluyorsun?

