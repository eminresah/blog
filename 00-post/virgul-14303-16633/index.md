---
title: "Virgül 11 Eylül #1"
date: 2018-09-11 21:36:35
expiryDate: 2019-09-11 21:36:35
dp: 14303
featured_image: "/images/header-80.jpg"
images: ["/images/header-80.jpg"]
published: true
tags: []
---



Ruhumun gizli köşesi. Sayılan ve sayılmayan tüm kelimeler, açılan ve açılmayan
tüm kutuların, üzeri mühürlü tüm anıların bir yeri olduğuna inanmak. Adını
herkesten sakladığım bir mücevher gibi gizlilerde andığım kadın.

İnsanın gördükleri göreceklerinin teminatı değil. Kendini tanımak için neler
görmen gerekiyorsa, onları görüyorsun. Yapmam dediklerini yapman, yaparım
dediklerini yapamaman lazım. Oturduğun yerden ahkam kesmek kolay, insanlara akıl
vermek, onlara *şudoğrudur buyanlış* demek ve yeryüzünde kendini, bir eksen, bir
yalıtıcı, bir hakikat numunesi görmek...

Sonra şaşmak tabii, kelimelerin hepsinin bir tebessümde erimesi. Ruhların
anlaştığı yerde, kelimelerin susması, senin lego gibi kelimelerle inşa ettiğin
bütün o binalarının bir anda temelinden sarsılması. *Neye inanıyorum?* sorusuna
sadece *bundan sonrasını kelimelerinden inerek katedebilirsin* cevabını duymak.

İnsanın kendiyle meşgul olmasının en güzel tarafı hiç yanlış yapmaması. Kendim
ve ben çok iyi anlaşırdık, artık kendim ve ben sanırım o kadar da iyi
anlaşamıyoruz, ben bir yana çekiyor, kendim başka yana... Benliğin içindeki
meclis ateşli tartışmalar yapıyor, ben kendime uyarılar ve muhtıralar, kendim
bana ithamlar ve hikayeler gönderiyor, emin olduklarım eriyor, eriyenler buz
tutuyor ve dünya ters dönüp, yeni bir kalıba giriyor.

