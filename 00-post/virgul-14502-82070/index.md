---
title: "Virgül 30 Mart"
date: 2019-03-30 15:47:27
expiryDate: 2020-03-29 15:47:27
dp: 14502
featured_image: "/images/header-76.jpg"
images: ["/images/header-76.jpg"]
published: true
tags: []
---



Ne yapacağımı düşünerek hiçbir şey yapmamayı becerebiliyorum. Düşünmek yapmaya
bir *bağışıklık* sağlıyor.

Herhangi bir şeyden uzak kalmak birkaç hafta kadar iyi geliyor ama sonra onun
yerine *beni darlayan* başka şeyler buluyorum. Temel *itki* aynı olmalı,
buradaki *sorunu* bulmam lazım.

Belki de sorun yoktur gerçi, bu hayatın bir parçasıdır. Twitter iptilası
bittiğinde, Instagram başlıyordur, o bittiğinde başka bir şey. Ne yapmayacağımla
uğraşmak yerine, ne yapacağımla uğraşmak daha iyi olabilir. *Yapmam gerekeni
neden yapmıyorum?* diye düşünmek.

Tembelliğin bir suç olduğu fikrini bırakalı daha çok çalıştığımı farkettim.
Tembellikten suçluluk duymadığımda daha çok çalışıyorum veyahut. Kaçmak
istediğimde kucağını açmış sayısız *boş iş* beni bekliyor, yazı da bunlardan
biri belki, belki de yaptığım *en anlamlı iş* ama kaçmak ihtiyacı oluştuğunda,
kaçmamak çok zor.

İmkanları yok edebilirsiniz, Twitter'ı kapatmak mümkün, Instagram'ı hiç açmamak
falan. Ama o zaman da bunların yerine başka faaliyetler bulmak zorunda
kalıyorum. Yine çalışmıyorum, sonunda sıkıldığımla kalıyorum.

*Bir ağacı kurutmak isteyen yerine başka bir ağaç diksin* demiş. Bunu
sevgilisinden ayrılanlara çok söyledim ama o iş öyle kolay olmuyor. Her ağaç her
toprakta tutmuyor, her tohum her gönülde yeşermiyor, bazı zamanlar oturup,
bırakamadığını kabul edip, her neyse bedelini ödemek gerekiyor.



