Title: Bugünün Peygamberi [Muhavere]
Author: Emin Reşah
Date:  2018-06-09 23:20:58
Dp: 14209
Status: published
Image: /img/header-64.jpg

Geçen konuşurken *Hz. Peygamber olsaydı bu durumda ne yapardı?* dedin. Konu oy
vermeydi sanırım, değil mi?

Evet, *Hz. Peygamber kime oy verirdi?* diye düşünmek gerekir dedim.

O zamandan beri bunu düşünüyorum ama bu sorunun doğru bir cevabı olduğu
kanaatinde değilim.

*Hz. Peygamber oy vermezdi* mi diyorsun yani?

Hayır, hayır, bunu da söyleyemeyiz diyorum. *Oy verirdi, vermezdi, filancaya
verirdi, falancaya vermezdi* gibi tartışmaları yapmak için aramızda *dünyalar
kadar fark var* diyorum. 

Bir müslüman için başka ne gibi bir kriter olabilir peki? Bunu da düşündün mü?

Bu ayrı bir soru, bunu sonraya bırakalım ama *Hz. Peygamber bu durumda ne
yapardı?* diye bir soru sorduğumuzda, buna kendi peygamber *kanaatimize* bakıp
cevap veriyoruz. Bu da pek sağlıklı bir yöntem değil. 

Temel ahlaki konularda yardımcı oluyor, yani, bir durumda yalan söylemek veya
iyilik yapmak gibi konularda, affetmek ve bunun gibi konularda yardımcı. 

Evet, bu konularda yardımcı ama şu sorunun net bir cevabını verebilir miyiz:
*Hz. Peygamber bugün yaşasaydı nasıl bir hayatı olurdu?*

Yani, vahiy alıyor, etrafında insanlar var, tebliğ yapıyor, insanları hakka
çağırıyor...

Evet ama bunları nasıl yapardı? Twitter kullanır mıydı mesela? 

Kullanırdı bence. İngilizce tvitler atardı, daha çok insana ulaşmak için.

Bence de lehv'el-hadis sayıp kullanmazdı. Oradan sadır olacak bir tebliğin pek
de faydalı olmayacağını görürdü. Peki, mesela zamanında aynı zamanda bir devlet
başkanıydı, bu zaman da milletvekili veya parti başkanı olmaya çalışır mıydı?

Bence siyaset üstü olurdu. 

Zamanında siyaset üstü olmamış ama.

Evet ama bu zaman farklı, yani, demokrasi içinde insanlardan oy istemen
gerekiyor.

Tamam, diyelim ki bugün bir siyasetçi, kendini ahlaki bir problemle karşı
karşıya bulduğunda *Hz. Peygamber bu durumda ne yapardı?* diye soracak ve nasıl
bir cevap verecek?

Özel durumlarda cevabı olur aslında. Hangi durum mesela, yalan söylememesi
lazım, insanlara zulmedecek, onların arasında fitne çıkaracak işler yapmaması
lazım. Bunları biliyoruz. 

Ama İslam'a tam uymayan bir konumda bu insan, demokratik bir rejimde ne kadar
ahlaki kalabilir? 

Bunun %100 mümkün olmadığını kabul etmek lazım herhalde. Seçim kazanmak için
insanlara çeşitli vaadlerde bulunmak lazım ve bunların çoğu aslında yalan,
biliyoruz. Hz. Peygamber bunu yapmazdı diyeceksin.

Evet, yapmazdı ama bir yandan da nasıl bir siyaset güderdi, güder miydi? Yoksa
(a.s.) İsa Mesih'in Romalılar devrinde yaptığı gibi, neredeyse derviş gibi mi
yaşardı? İsa'nın hakkı İsa'ya ve Sezar'ın hakkı Sezar'a mı derdi?

Kafamdaki (ؐ) Hz. Muhammed sanırım ne oy toplamaya çalışır, ne de siyasetten uzak
dururdu. 

Peki bunu nasıl yapardı? Hangi araçları kullanırdı? Bunların tam cevabını
veremeyiz. Yani aristokratik/oligarşik bir yapı peşinde mi olurdu, yoksa diyelim
daha halkçı mı olurdu, ne gibi bir siyaset peşinde olurdu?

Şöyle diyebiliriz belki, *iyilik hangi tarafı işaret ediyorsa, onu takip ederdi*

Ancak bunu dediğimiz zaman, Peygamber efendimizin davranışını *iyilik* üzerinden
tanımlıyoruz, iyiliği onun üzerinden değil. Tanımlayan değil, tanımlanan oluyor. 

Sanırım sonunda yine senin dediğin gibi, hepimiz onu kendi tahayyülümüzde nereye
koyuyorsak...

Orada yaşatıyoruz. Bir gruba/cemaate/tarikate mensup biri için, o
cemaatin/tarikatın başındaki insan bugün nasıl davranıyorsa, Hz. Peygamber de
yaşasa öyle davranırdı.

Değil mi?

Evet, onun için insanların çoğunun sorgusuz sualsiz takip etmesinin sebebi de bu
belki, bu insanlar *Peygamber bugün yaşasa* sorusunun cevabını bulduklarını
düşünüyorlar.

Belki de doğru bir düşüncedir?

Birbirleriyle çatışmasa mümkün tabii. Her grup için farklı bir *peygamber
tasavvuru* var demek bu, neredeyse farklı bir peygamber. 

