Title: Müsvedde 26 Mart, 00:48
Author: Emin Reşah
Date:  2018-03-26 00:48:26
Dp: 14133
Status: published
Image: /img/header-34.jpg

Ruhun psikopatolojisi. Okumanın ve yazmanın bittiği yer: İnsanın karanlıkta
kendi duygularıyla yüzlerce gün geçirmesi. Sonunda algıladıklarıyla duyguları
arasındaki bağı unutur. Dışarıdan gelenler onu üzmeyecek ve sevindirmeyecek,
içindeki akışa teslim olacaktır. Buna *delirmek* diyoruz.

------

Bugün ufak twitter hesabında ne kadar *deli* göründüğümle ilgili bir anket yaptım. 

![anket](https://www.dropbox.com/s/7jq6kq7hlr5qgrj/snip_20180326002548.png?dl=0 "anket")

İnsanın *deli* numarası yapması için, biraz deli olması gerektiğine inanırım.

Bir zamandır *deliliğe benzer bir hisle* yaşıyorum. Tarif etmem zor, aklıma
kelimeler üşüşüyor, bazısı komik, bazısı acı, sonra derin bir sessizlik,
dalgalanan hisler. Delilik nedir? Hesapsızlık, herhalde. 

İnsanlar hakkında uzun uzun hesap yapıp, *falancadan şu kadar gelir, filancaya
şu kadar yatırım yapayım, falan filanın yanında şöyle görüneyim* merhalesini
aşmaya *delilik* diyoruz. İnsan dünyasının ne kadarının bu hesaplar üzerinde
döndüğünü farketmediği (veya görmezden geldiği) için, bunları reddeden insanın
ne kadar *farklılaşabileceğini* gözden kaçırıyor. Aklını kaybetmene gerek yok,
hesap kitabı bıraksan yeter.

Ayakkabı giymenin amacı ayaklarımızı sıcak tutmak mı?

Yaratıcılığın, düşünmenin, sormanın önündeki engel *zeka yetersizliği* değil çok
zaman. İnsan psikolojik olarak, *utanç* duygusunun pekiştirdiği sürü
psikolojisiyle hareket ediyor. Sokakta ayakkabısız dolaşmıyor olmanın en önemli
sebebi hijyen veya rahatlık değil, *normallik.* İnsan normal olmaya *programlı,*
ben de böyleyim: Burada yazdıklarımın bazısı sonradan beni *utandırıyor.* Yine
de bir süre, yazarken, aklıma geleni yazmaya cesaretim varken *delilik*
gösterebiliyorum, normun dışına çıkıp, iki kelime edebiliyorum, taklit etmeden
ve kimin ne düşüneceğini umursamadan.

Bunun *karşı tarafça* anlaşıldığını görmek güzel, deliliğimin *zararsız*
olduğunu --veyahut zararının sadece kendime olduğunu düşündürmek iyi.
Korkmadan bir insana deli diyorsan, o kadar da deli değildir herhalde, değil mi? 
