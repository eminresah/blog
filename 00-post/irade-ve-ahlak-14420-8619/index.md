---
title: "İrade ve Ahlak"
date: 2019-01-06 19:23:22
expiryDate: 2020-01-06 19:23:22
dp: 14420
featured_image: "/images/header-06.jpg"
images: ["/images/header-06.jpg"]
published: true
tags: []
---



İyi olmak istemiyoruz. İyi olmak istiyoruz ama *çok iyi* veya *en iyi* olmak
istemiyoruz. Ortalama kadar iyi olmak istiyoruz. Bu *iyi* değil, aslında,
herhangi bir konudaki ahlaki duruşumuzu *ahlak* belirlemiyor, sadece ortalamanın
*az ötesinde* durmak yetiyor, çünkü *mükemmelen iyi* olmanın gerçekten *faydalı*
olduğu kanaatinde değiliz.

Bir süredir *doğruluğun* da kas gücü veya zihni yetenekler gibi geliştirebilir
ama *harcamayla azalan* bir özellik olduğunu düşünüyorum. Harcamayla azalan
çünkü bir konuda iyilik yaptığımızda, aynı gün içinde başka konuda iyilik yapmak
daha zor geliyor. Sabah irademize söz geçirip namaz kılmak daha kolayken, akşam
televizyonun karşısından kalkmak daha zorlaşıyor. Demek ki harcanan bir şeyler
var, *ahlaki irade* de bunlardan biri. 

Kafama takılan, *ibadet* veya *meditasyon* gibi faaliyetlerin insanı gerçekten
ne kadar iyiliğe yönelttiği. Bu konularla daha çok kendimi terbiye etmek
anlamında ilgileniyorum, *bunlara yatırım yapıyoruz da, bana ne kadar faydası
oluyor?* sorusu da ezeli bir tembel olarak kafamın bir köşesinde mevcut. Teorik
olarak bu gibi *içe dönüş* veya *Allah'a dönüş* faaliyetlerinin kişiyi *daha
iyi* yapması gerekir, bunu biliyorum, bununla beraber bu teorik bilginin ne
kadar pratiğe döküldüğü konusunda şüphelerim var. 

Sabah insanın 100 birim *ahlak iradesi* varsa ve namaz kılmak için bunun bir
kısmını harcaması gerekiyorsa, yani hayat biçimi değilse, alışkanlık değilse ve
her defasında kendini ikna etmeye ihtiyaç duyuyorsa, neticede ibadeti ahlaken
*daha iyi* yapar mı? Namaz kılmaya 10 birim *irade* harcıyorsa bu insan, namaz
kılmasa daha ahlaki davranmak için *irade stokları* daha sağlam olmayacak mıdır?

Tek yönlü bakarsanız bu doğru. Ancak burada birden fazla etki mevcut. Birincisi
meditasyon yapmak için ilk hafta 10 birim irade harcayan bir kişi, ikinci hafta
9 birim harcar, beşinci hafta artık alışkanlık haline gelir, sekizinci hafta
*yapmamak* daha zor hale gelir. Bir eksiklik hissedersiniz. 

İkinci mesele, *irade stoklarının* da kullandıkça gelişen bir şey olması
Gününüzü iradenizi tamamen harcadığınız *iyiliklerle* doldurursanız, ertesi günü
biraz daha fazla iradeniz olacaktır. Normalde kişinin 100 birim iradesi varsa
ama o 80 birimini kullanıyorsa, bir süre sonra *irade kasları* zayıflar ve 80
birim kalır. Eğer boş bıraktığı 20 birimini harcasaydı, ertesi hafta 105 birim
iradesi olacaktı. 

Diğer etki de bu gibi hasletlerin sadece *kişisel gelişim* için değil, dışarıdan
nasıl algılandığınızla alakalı farkıdır. Namaz kılan bir insan nadiren *beraber
içme* teklifi alır ve iradesini bu konularda harcaması gerekmez. *Cemaatin* ve
yaşadığınızın dışarıdan görünmesinin önemi de budur, çünkü görünür haldeki
ibadet iradenizi gereksiz konularda harcamaya ihtiyaç bırakmaz. 

Bugünlerde *ahlak* denildiğinde insanların *kişisel gelişimi* düşündüklerini ve
diğer kısımlara pek dokunmadıklarını görüyorum. Eskilerin *seyr-i sülûk
mürşitsiz olmaz* deyişinin sebebi herhalde bütün bu etkilerin kişiden kişiye
farklı olmasından ve kimisinin 50 birim iradesine uygun söylenen sözün,
diğerinin 150 birim iradesi için *boş* olmasından kaynaklı. Beş vakit namazını
kılan birine söylenecek sözle, esrar bağımlısı birine verilecek tavsiye farklı.
İnsanların her konuda olduğu gibi, ahlaki konularda da ihtiyaçları,
düşebilecekleri çukurlar ve çıkış yolları farklı ve zamanımızın en büyük
talihsizliği, ahlak konusunda konuşanların, kişilerin içinde bulunduğu durumları
gözetmeden ortalığa laf bırakmaları.

Zamanımız artık insanların başka insanları değil, kitapları ve *cihazları*
dinleme zamanı olduğuna göre, ahlak ve iradenin nasıl çalıştığına dair basit bir
psikolojik model kurup, buradan insanlara kendi durumlarına göre yol almalarını
beklemek daha iyi olurdu. Elimde bunu yapacak kadar irade olduğunu sanmıyorum
ama isteyecek kadar *arzu* var. 


