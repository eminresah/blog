---
title: "Virgül 13 Nisan #2"
date: 2020-04-13 11:56:56
expiryDate: 2021-04-13 11:56:56
dp: 14882
featured_image: "/images/header-78.jpg"
images: ["/images/header-78.jpg"]
published: true
tags: []
---




Ocak ayında gördüğüm bir rüyada tanımadığım biri bana *Osmanlı 1723'ten sonra tamamen başka bir şeye dönüştü* diyordu. Öncesiyle sonrası arasında *iki ayrı devlet* kadar fark varmış. 

Baktım, 1723'te önemli bir şey olmamış. Zaten Osmanlı'nın belli bir tarihine işaret edip *öncesi ve sonrası farklı iki devletti* diyecek kadar da net bir tarih bulabileceğimizi sanmıyorum. Tanzimat için bile bunu söylemek zor.

Ancak belki de, rüya bu ya, 1723'ten değil de, 1923'ten bahsediliyordu ve sonrasıyla öncesi, evet, iki farklı devlet. Eskisi biraz daha kendine güvenen ve *dünyada bir yerim var* diyen biriyken, sonrası daha ürkek, daha korkak, aşağılık kompleksiyle bürülü bir devlet. 

Devlet değil tabii, *toplum* aslında öyle. Neticede hiç kimsenin hazır olmadığı Covid meselesinde bile insanların bakışlarını belirleyen müzmin bir aşağılık kompleksi var. *Biz adam olmayız* için delil bulmakta zorlanmıyoruz ama gördüğüm kadarıyla bizim *idareciler* ortalamadan hayli başarılı. *Ele yüze bulaştırma* durumları var tabii, geçen günkü *sokağa çıkma yasağını* dört saat kala ilan edip milleti sokaklara dökmek de bunlardan, yine de bunların *biz biz olduğumuz için* yapılan yanlışlar olduğunu sanmıyorum. Her ülkede buna benzer hatalar yapıldı, İtalya'da bazı belediye başkanları *turistler üzülmesin* diye Çinlilere sarılmalarını söylemiş diye okudum bir yerde, veya Trump *grip ya, ne olacak, Nisan'dan sonra geçer* dedi... O kadar saçmalayan kimse olmadı bizde, genel olarak başarılı gidiyoruz ama aşağılık kompleksini tatmin etmek mümkün olmadığı için müzminlerimiz susmuyor tabii. 

Bizim toplumumuz doğarken (devlet) babası büyük sıkıntılar çekmiş bir çocuğun durumuna benziyor. Devlete aşırı düşkünlüğümüz bundan. Biz bazı diğer uluslar gibi *zafer* üzerine kurulmuş bir millet değiliz, bilakis 1699'dan beri *yenile yenile* uluslaştık ve bunun getirdiği travma devam ediyor. Herhangi bir toplumda rastlanabilecek en ufak bir meselede hemen *zaten biz adam olmayız* kafasına dönüş yapmamız da bundan. Geçmişle olan bağımızı inkar etmeye çalışmamız, iyisiyle kötüsüyle Osmanlı'yı hakkıyla tanımak yerine ya yerin dibine batırmak, ya göklere çıkarmak tavrı da bundan. Bir şekilde aşağılık kompleksimizi tatmin etmeye çalışıyoruz.

