---
title: "Virgül 25 Temmuz"
date: 2019-07-25 18:37:30
expiryDate: 2020-07-24 18:37:30
dp: 14620
featured_image: "/images/header-101.jpg"
images: ["/images/header-101.jpg"]
published: true
tags: []
---




Liberalizmin *babalarının* özgürlüğe bakışı, bunun aristokrasiden gelen
tehditler gibi, *kalabalıktan* da tehdit altında olması ve *özgürlüğün* en büyük
kutsal olması üzerine düşünüyorum.

Birincisi, özgürlüğün bu derece *kutsal* kabul edilmesi çok acayip geliyor. Bunu
herhangi bir amaçla söylemiyorlar, *özgürlük kendi başına yeterli bir amaç*
oluyor liberaller için. Ben özgürlüğü belli bir amaç için, diyelim, toplumun
daha sağlıklı olması ve doğru fikrin yanlış fikirden daha iyi ayrılması gibi
*amaçlar* için ileri sürüyorum ama liberaller için bu amaçları sağlayamayacak
olsa da, özgürlük kendi başına önemli bir konu.

Bunun getirdiği problemler var. Klasik liberaller de burjuvazinin para kazanma
merakının, özgürlüğe bir tehdit olduğunu kabul etmiş. Ancak günümüzde,
liberalizm adı altında sunulan ideoloji, büyük şirketler yoluyla özgürlüğün
canına okumaya en büyük tehdit. Ayrıca insanların artık eskisi kadar *özgürlük*
merakı yok, *konfor* daha önemli geliyor ve *özgürlükten biraz kısıp,
konforunuzu artırsak olur mu?* deyince, hemen hepsi kabul ediyor.

Konforu sağlayan da kim? Şirketler ve devlet. İnsanları eskiden isyan ettirenin
de, soyut bir özgürlük, ifade özgürlüğü meselesi değil, mümkün olduğu kadar
konforlu yaşamayışları olduğunu düşünüyorum. Konfor olduğu sürece, yani,
insanların ihtiyaçları ve istedikleri karşılandığı sürece, kimin ne kadar özgür
olduğuyla ilgilenmedikleri belli. Bu durumda özgürlük hala *en temel hak*
kalmaya devam edebilir mi? Rahatımız yerindeyken umurumuzda değil, rahatımız
bozulunca da aslında derdimiz *konforumuzu* istemek ama bunu doğrudan
söyleyemediğimiz için *özgürlüğü* istiyoruz diyoruz.

İnsanların asıl dertlerinin konfor olduğunu farkedince, özgürlük savaşçılarının
da özgürlüğü konfor yoluyla izah etmeleri beklenir, ancak bu zor. Nasıl ki
düşünmek konfora aykırıysa ve çoğu insan düşünceyle, düşünce gerektiren
faaliyetlerle arasında mesafe koyuyorsa, *özgürlük* de aslında taşıması zor bir
yük. Bu sebeple bunu en yakınımızda, onu kullanma ihtimali olan kişiye
devretmeyi tercih ediyoruz. Fikirlerimizin oluşumunda etrafımızın önemi,
*özgürlükten* önemli, düşünmek gerektiğinde de onlara sormak, *özgürlüğümüzü
kullanmaktan* daha önemli geliyor.

O halde, ne konforla izah edilebilir, ne de konforlu çoğunluğun pek de işine
yaramayan bu kavramı, *hayatın merkezi* gibi sunmaya ne gerek var? İşimize
yaradığı ölçüde tutarız, işimize yaramadığı ölçüde bırakırız, değil mi?
İnsanlara bunu doğrudan söyleyince, tabii ki rahatsız oluyorlar: Çünkü
*özgürlüğü kullanmak* konfora aykırı ama bunun *kısıtlandığını bilmek* de
konfora aykırı. İnsanlar boyunlarındaki (veya göbeklerindeki) bağın orada
olduğunu bilmekten rahatsız, *özgürlük edebiyatının* asıl konusu da bu, *sen
özgürsün, her şeyi yapabilirsin* diyerek insanlara bulundukları hayatın kölelik
olduğunu unutturmaya yarıyor. Sosyalistlerin hak, emek edebiyatı yapıp, sonra en
kötü totaliter sistemi üretmeleri gibi, liberaller de özgürlük edebiyatıyla
köleliğe hizmet ediyor. Konuyu *romantik kahraman* seviyesinde, *bakın, hepimiz
özgürüz, işimizi bırakıp gezmeye gidebiliriz* diye filmler halinde, kölelere
sunuyorlar. Köleler de bu filmleri iştiyakla seyredip, iki saatlik özgürlüğü
tadıyor. Farklı hayatlar, farklı anlamlar.

O halde *özgürlük* bizim için ne olabilir? Birinci mesele tabii ki şu: Kimse
özgürlüğünün bilerek, görerek, isteyerek elinden alınmasına razı gelmez.
Teamüdden yapılan kısıtlamaların çağı geçti, yani, insanlara *Wikipedia'yı
kapattık* deyince, bunu ne kadar süslü cümleler ve *komplo teorileriyle* izah
ederseniz, edin, rahatsızlık üretir. Yapılması gereken insanlara ayakları yere
basan *alternatif gerçekler* üretmektir. *Tabii ki Wikipedia'ya da bakmakta
özgürsün* deyip, bunu aklına getirmeyecek kadar iyi çalışılmış bir *gerçeklik.*

İkinci mesele, özgürlüğün bürokratik kokuşmuşluk ve insanların ahlaki, zihni
zaaflarından kaynaklanan kirlenmeye karşı önemli bir ilaç olduğunun
görülmesidir. Kimse kendi liderinin, taraftarı olduğu partinin veya ideolojinin,
ebedi ve mukaddes devletinin, mümtaz ordusunun veya bunun gibi kavramlarının
kirlenebileceğini kabul etmez ama tarihte yüzlerce defa gördüğümüz gibi, hemen
bütün kavramlar kirlenir, bütün insanlar hata yapar ve bu hataların kontrol
altında tutulması için, özgürlüğün bulunması gerekir. Hitler'in etrafında ona
*yanlış yapıyorsun* diyecek kadar özgür kimse olsaydı, Almanlar 2. Dünya
Savaşı'nda bu kadar yıkıma uğramazdı. Sovyetler (ve şu sıra Çinliler) bürokratik
kontrol mekanizmalarının doğru çalışmadığını görebilseydi, sistemleri yıkılmaz,
krize girmezlerdi. Merkezi kontrol, ne çapta olursa olsun bozulmaya yol açar,
tepeyle zemin arası açıldıkça insanların motivasyonları düşer, tepedekiler de
gemi su almaya başladığında kendi ikballerinin gemiden bir şeyler aşırmak
olduğunu görürler. Bunlara engel olma ihtimali olan (veya süreçleri lokal tutup,
büyümesine engel olacak) mekanizmaları sadece özgürlükle kurabilirsiniz.

Üçüncü mesele ise, bugün özgürlük önüne döşenmiş tuzakların dününkünden çok
farklı olduğu. Artık aristokratlar yok, burjuvazi insanlara konfor satmanın daha
kar getirici olduğunu öğrendi ve devletler de en azından göstermelik bir
özgürlüğü desteklemenin daha iyi olduğunu biliyor. Özgürlüğün önündeki en büyük
mesele sınıfların kalıplaşmış olması ve üst sınıfların alt sınıfları yeterince
konforlu tuttuklarında, özgürlüklerini satın alabileceklerini öğrenmiş olmaları.
Bu *üst sınıflar* ülkeden ülkeye farklılık gösteriyor, Batı'da burjuvazi, Çin'de
politbüro üyeleri olabilir ama *konfor karşılığı özgürlük* her yerde geçerli.

Bu sebeple özgürlüğün artık müstakil bir kavram olarak değil, *konfor* ve
*bürokrasi* ile beraber ele alınması lazım. Konforla kandırılamayacak özgürlük
mekanizmaları, açık bilgi ve bunların özetlenmesine imkan sağlayan teknolojiler,
insanlara özgürlüklerini satmalarına gerek kalmayacak konfor sağlayan
düzenlemeler ve toplumdaki sağlıklı bilgi akışını garanti altına alan çeşitli
hedefler. Hayatı nasıl yaşayacağımıza dair özgürlük için ise, insanların
*devletten küçük* ama *aileden büyük* toplumcuklar kurmasını sağlayan oluşumlar
peşinde olmalıyız.

