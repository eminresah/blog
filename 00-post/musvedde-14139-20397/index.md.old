Title: Müsvedde 31.03.18 22:39
Author: Emin Reşah
Date:  2018-03-31 22:39:39
Dp: 14139
Status: published
Image: /img/header-127.jpg

İnsanın kendi *küçük menfaatini* sınıfı lehine gözardı etmesine bir örnek olarak *Feminizm* verilebilir mi? *Kendi küçük menfaati* derken, belki de abartıyoruz. 

Şöyle bir durum var: Geleneksel kodları sevmeyen kadınların evlenmesi, kendi tercihlerinin daha kısıtlı olması ve erkeklerin de *uzak durması* nedeniyle zorlaşmış oluyor. Belki benim saflığım, ancak neticede *çocuk doğurmak* gibi bir hedefi olan bir kadının, feminist fikirlerle kendini kısıtlaması, biraz *küçük menfaatinden sınıfı lehine feragat etmek* demek sanırım. 

Şimdi, tabii ki, kadının *insanca yaşamak* mı, *çocuk doğurmak* mı diye sorması hakkı. Feminizm'in ilkini sağlamaya çalıştığını iddia edebilir ve insanca bir yaşamı olmadığında, çocuk sahibi olmanın da pek anlamı olmadığını söyleyebilir. Bununla beraber *rekabet* ortamında, *insanca yaşamın* ne olduğunu da rekabet belirler. Senin insanca değil dediğin durum için, başkaları istekliyse, o kadar da kuvvetli bir direniş mümkün olmayabilir. 

Hasılı ben Feminizm'in *biyolojik* bir tarafı da varsa, hiç şaşırmayacağım. Kadınların en önemli vazifelerinin çocuk sahibi olmak değil, *insanca yaşamak* olduğunu söylemelerinin de bir biyolojik temeli varsa... Belki insan (veya diğer türlerin) nüfusunun belli bir büyüklüğü aştığından itibaren *Feministleri* ortaya çıkıyordur. Geyikler mesela, insanlar kadar başarılı bir tür olsaydı ve sayıları dünyanın dengesini tehdit eder duruma gelseydi, belki *yavru geyik üretmek* yerine *geyikçe yaşamayı* tercih eden *Feminist Geyikler* ortaya çıkacaktı. 

