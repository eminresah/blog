Title: Müsvedde 4 Mart 20:36
Author: Emin Reşah
Date:  2018-03-04 20:36:46
Dp: 14112
Status: published
Image: /img/header-110.jpg

Çok hafif olmayan bir acı. Onları bırakıp gelince az önce çocuklarla oynadığımız
yerleri boş görmenin, dağıttıkları oyuncakların bıraktığı hüzün var. Hayat bana
iki haftada bir bu ıstırabı yaşatıyor. Bırakıp geldikten sonra normalde dışarıda
vakit geçiriyorum, biraz alışmak için ama *artık namazlarıma daha dikkatli
olacağım* dediğim için, akşam namazına eve döndüm. 

Ya, böyle, kendi imtihanımızı kendimiz üretiyoruz. Dışarıya çıksam, biraz daha
insan arasında kalır, bunu da yazmazdım herhalde.

Neyse. 

Bu acının iki adım geriden seyredilirken *zevkli* bir tarafı var. Hala
sevebildiğimi hissetmek gibi. İnsanın içini yakan cinsten acılar çekmişliğim
var, ancak zaman içinde öğrendiğim, insanın evladından, yüz bulamadığı
maşuğundan, ölümden, uzaklıktan, hasretten duyduğu acıların üstesinden gelmenin,
yanan sobanın üstesinden gelmek gibi olmadığı. İnsan bu sobanın devamlı
yanacağını veyahut bir şekilde hep orada varolacağını düşünüyor, bunu düşündükçe
o soba da yanmaya devam ediyor.

Bu duygu ve acıyı ben varediyorum. Bunu hissetmemek, görmemek, bilmemek için
uzak durmak istiyor zihnim. Düşünmemeye çalıştıkta, bu *talihsizliği* ele
almamaya çalıştıkta, kafamı başka yere çevirmeye, ona yok muamelesi yapmaya,
kaçmaya çalıştıkça orada yaşamaya devam ediyor. İnsanların çoğunun acıya karşı
*yanan soba* refleksi göstermesi de bundan. Acıdan kaçmak istiyoruz.

Öyle yapmıyorum. Bu duygular, acı ve sefalet duyguları, yalnızlık ve
bahtsızlık hisleri çok kavi ateş topları gibi görünse de, elini içine sokmaya
bir defa cesaret edersen, akıp giden cinsten. Çocuklar için çektiğim acının
özünde, onlara duyduğum derin sevginin varlığını görüyorum mesela, elimi acının
içine uzatırsam, o yanan ateş topunun içinin *gül serinliğinde* olduğunu
farkediyorum.

Dünyada mutlu olma ihtimalimin çok az olduğunu yıllar bana öğretti.
Anlaşılmamın, olduğum halimle sevilmemin, bilinmemin neredeyse *imkansız*
olduğunu. Yine de bu *acı çekme faaliyeti* bana yaşadığımı hatırlatıyor. Çekmeye
hazırlandığım pek çok acı için de cesaret topluyorum böylece. 

Bunun da anlaşılmadığının farkındayım. *Yağmurcu*'daydı sanırım, *evliyanın,
insanların acılarını soğurduklarından* bahsediyordu. Bunu o zaman *kendine
eziyetin getirdiği mertebeye heves* diye anlamıştım. Bugün *mertebe* denen
konunun da, insanların dedikodusundan ibaret olduğunu ancak bu *insanların
acısını onların yerine çekme* meselinin gayet *makul* olduğunu farkediyorum.
İnsanın kendi acıları kalmayınca, ne yapacak, başkalarından alacak tabii.

Acı, ondan kaçmayıp, üzerinde düşünüp, *zevk edindikçe* azalıyor. Bütün bunların
başının ilahi nefes olduğunu farkediyorsunuz, tüm hesapların görülüp, tüm
yaraların kapandığı güne kadar illa ki acı çekeceğimizi. Asıl meselenin *doğru
insanlar için* acı çekmek olduğunu.
