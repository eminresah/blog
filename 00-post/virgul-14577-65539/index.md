---
title: "Virgül 13 Haziran"
date: 2019-06-13 11:11:59
expiryDate: 2020-06-12 11:11:59
dp: 14577
featured_image: "/images/header-88.jpg"
images: ["/images/header-88.jpg"]
published: true
tags: []
---



Yeni dünyada sosyal medya profillerinden ibaret kalacağız herhalde, onları
sevip, onlardan nefret edeceğiz. Sosyal medya profillerine aşık olup, onlarla
evlenip, onlardan boşanacağız. *Ben kimim* sorusuna *şu kadar takipçim var* diye
cevap vereceğiz.

İnsanın *sosyallik* ihtiyacını, fazla gerçeğe dayanmasa da, en masrafsız şekilde
gidermesine yardım ediyor. Kendimizi ne madden, ne manen fazla masrafa
sokmuyoruz, uzak tutmak istediklerimizi bir tıkla uzak tutup, yakın tutmak
istediklerimize kalp kalp kalp gönderebiliyoruz. İnsan ilişkilerinin en önemli
motivasyonu *gelecek beklentisi*, *vefa* insanın temel bir özelliği değil, bir
şeyler beklediğimiz sürece bir insana yakın olmaya çalışıyoruz ve sosyal medya
da bu *birlikteliği* uzun zaman sürdürmek için imkan veriyor. *Bir gün buluşup
yemek yeriz ve belki birbirimizi daha çok severiz ve hatta aramızda çok daha
yakın şeyler olması da mümkün.*

Bu bedavacı ilişki biçimleri *normal* olacak, eskiden insanların yemek için
ekmesi, biçmesi, öğütmesi, hamur yoğurması, avlaması, toplaması, pişirmesi...
gerekiyordu. Şimdi on dakika ötedeki markete gidip, yapması benim için aylarca
sürecek çeşitte yemek alabiliyorum. Tadları tabii ki aynı değil, sağlıklı
olmadığı da söylenebilir ama kolay ve en azından zaman açısından ucuz. Sosyal
medyanın *ilişkileri* de böyle, eskiden uzun uzun tanışmak, samimi olmak,
güvenmek, yüzündeki mimikleri takip etmek gerekiyordu, şimdi profil fotoğrafına
ve üç kelimelik *bio'suna* bakıp, bir insanla tanışmış oluyor ve onun sahurda
yediği şeyleri öğrenebiliyoruz. Marketten alınan yemek gibi, Internet'ten alınan
sosyal ilişki.

Bundan *şikayetçiymiş gibi yapan* insanların da çoğunlukla hayatlarından memnun
olduklarını düşünüyorum. Her bayram *eski bayramlar edebiyatı* döktürüp, tatile
çıkanlar gibi, sağlıklı yemek fotoğrafı paylaşıp yine canı ne isterse onu yiyen
gibi... Sosyal medyada sosyal medyayı yermek de sosyal medyada puan kazandırıyor.

Sonunda demokrasiyi demokrasi içinde, sakin sakin eleştirip, kımıl kımıl
oturduğu yerden ahkam kesenler gibi, iletişimde normun sosyal medya olduğu bir
dünyada, sosyal medyanın ne kadar kötü olduğunu konuşacağız. Tabii ki yerimizden
kalkmadan. 


