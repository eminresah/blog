---
title: "Virgül 15 Nisan"
date: 2019-04-15 13:38:48
expiryDate: 2020-04-14 13:38:48
dp: 14518
featured_image: "/images/header-05.jpg"
images: ["/images/header-05.jpg"]
published: true
tags: []
---



İnandığınız hikayelere inanmayan insanlara ne dersiniz? Onların *hakiki*
insanlar olmadıklarını mı? *Küfür* içinde yaşadıklarını mı? *İnkarcı*
olduklarını mı?

İnsanın derdi hikayelerinin *gerçekliği* değil. Hikayelerin ne kadar *doğru*
olduğuyla değil, _kendisinin_ olmasıyla ilgileniyor. Kültürünü sonuna kadar
savunmaya çalışmasının sebebi bu olsa gerek: *Ben öleyim, yeter ki hikayelerim
yaşasın.*

Hikayelerle nasıl savaşırsınız? O hikayeyi anlatanları öldürebilirsiniz, onların
susmasını sağlayabilirsiniz, onları hikayelerini kendilerine saklamaları
konusunda *ikna* edersiniz... Bunların *çözüm* olmadığını, mesela Çin'in
Uygurlara yaptıklarının *işe yaramayacağını* düşünüyorsanız, bence
yanılıyorsunuz. Hikayeler onları anlatanlara bağlıdır, onlar susarsa, hikayeler
yok olur. Çin, Batı'nın *demokrasi ve insan hakları hikayesine* bağlı olmadığı
ve inşa ettiği devlet makinesi başka bir hikayeye mensup olduğu için, *rahat
rahat* kendi vatandaşlarını ezebiliyor. İşe yarayacak mı? Muhtemelen.

Hikayeler başka nasıl yok edilir? Onlara yeni bir bağlam vererek mesela. Bizde
İslamcılık böyle öldü. Meselesi topyekun tüm devlet düzenini değiştirmekti, bir
zamanlar *demokrasinin d'si bile küfür* idi ve sonra bu hikaye, yol yapmak,
köprü yapmak, havaalanıyla cihad etmeye *evrildi.* O hikaye artık eskiyip,
*İslamcılık* mesela IŞİD elinde başka bir anlam kazanınca, eski İslamcılar zaten
son kullanma tarihi dolmuş laflarını unuttu ve tamamen devletçilik,
milliyetçilik, Osmanlıcılık ve yamyamlığa *evrildi.* Eskiden milliyetçi olanlar
*haklı çıktıklarını* sanıyorlar, 20 sene sonra muhtemelen bugün uğruna şehit
verilen hikayeler de miadını doldurduğunda, kendi elimizle hikayemizi terkedip,
*Kürtler zaten yüz yıldır bir devlet sahibi olmayı hakediyordu* diyeceğiz ama
şimdilik idare ediyor bakalım.

Hikayeler mühim. FETÖcülerin hikayelerini değiştirmeden, onları hapse atarak,
işten atarak sadece geçici olarak susturmuş olursunuz. *Çin de yapıyor
benzerini, onlarınki işe yarıyor da, bizimki neden yaramasın?* Bizimki o kadar
şiddetli değil, biz bir yandan da Batı'nın demokrasi hikayesine inanmaya çalışan
bir milletiz ve Çin vatandaşlarına alternatif hikayeler sunarken, FETÖcülere
sunduğumuz bir alternatif hikaye yok. Hala kendilerinin *Altın Nesil* olduğuna
ve *Süfyan'ın* bu sebeple onlara zulmettiğine inanıyorlar. Hayatta hiçbir şeye
tam iman etmemiş, siyaset için her kalıba giren adamların, *kesin inançlılarla*
mücadele etmesi ancak bu kadar oluyor, başlarındaki melun ölse bile, onun *bir
şekilde* yaşayacağına inanacak kadar kör zihinlerin anlattığı hikayeleri,
*terörist* hikayesine inandıramıyorsunuz. Onlara yaşadıklarının bir *sosyal
trans* olduğunu anlatmak daha etkili olurdu, *gerçek dünyada Mehdiler yoktur*
demek, *Mehdi var ama sizinki değil* demekten daha inandırıcı.

Hikayeler insanların ve toplumların yaşamasının sebebi. Toplumlar arasındaki
asıl fark da, bir tarafın *uzay hikayeleri* anlatırken, diğerinin *Belgrad'ı
nasıl fethetmiştik* hikayesinde takılı kalması. Hikayeler bir insanın hayata ne
kadar adapte olduğunu belirlediği, toplumların da nereye gittiğini gösteriyor.
Bizim hikayemiz nedir? Geleceğe dair anlattığımız ne var?

