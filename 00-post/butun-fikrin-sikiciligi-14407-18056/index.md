---
title: "Bütün Fikrin Sıkıcılığı"
date: 2018-12-24 22:00:28
expiryDate: 2019-12-24 22:00:28
dp: 14407
featured_image: "/images/header-97.jpg"
images: ["/images/header-97.jpg"]
published: true
tags: []
---




[Şurada](https://www.johndcook.com/blog/2015/06/18/most-important-skill-in-software/)

> When it comes to writing code, the number one most important skill is how to
> keep a tangle of features from collapsing under the weight of its own
> complexity.

demiş. Bizim meslekle alakalı bir mesele bu: Program yazarken iki önemli
*yetenek* vardır, biri algoritmik yetenek... Önünüze gelen sayı listesini nasıl
sıralarsınız veya bilgileri nasıl bir tablo yapısında tutmak gerekir? Bu
öğretilebilen bir beceri. Çalışarak, daha önce yazılmış programlara bakarak veya
(zor!) düşünerek çözüm bulabiliyorsunuz. 

Bir de ikinci bir mesele var: Büyük projelerde yazdığınız kodu düzenlemek,
birbirine dolaşmayacak ve geliştirilebilecek şekilde tutmak bu ilk yetenekten
daha zor. Bilgisayar biliminde bunun eğitimi yok çünkü okulda anlatılabilen ve
ölçülebilen bir problem değil. *Güzel yazmak* gibi, sınavı yapılacak kadar basit
konularda *güzel yazmak* anlamlı değil ve gerçek konularda güzel yazmanın
sınavını yapmak imkansız. 

Güzel aforizmalar üretmenin bir *fikir adamı* olmaya yetmemesi de benzer. Fikir
ve sistem sahibi olup, tutarlı şekilde bunu geliştirmek, yeni olaylara uygulamak
zor, dünyayı izah etmek yerine iki üç cümleyle *zekanızı* göstermek daha kolay.
Daha çok ilgi de topluyor, çünkü insanların *sistem* veya *fikir* konularına
ilgisi yok. *Bütün fikir* sahibi olmak daha zor olduğu halde, diğerine nazaran
hayli sıkıcı duruyor. Tweet'lerin yazılardan daha çok okunması da bundan
herhalde.

Dünyanın *bütün fikre* ihtiyacı var mı? Yöneticiler de insan olduğuna ve onların
da *algı dünyaları* ve *ufukları* aforizmik geliştiğine göre, dünyayı kitaplarla
etkilemek giderek daha zor hale geliyor. Belki yapılması gereken fikirlerimizi
aforizma haline getirip, *yutturmak* ama o da bu ikisinden de zor: İnsan
zihninin tutarlılıkla imtihanı ve daha kötüsü, bu tutarlılığın *iyi bir yatırım*
olmayışı.

Dünyayı ne yönetiyor? Voltaire kitapların yönettiğini söylerken aslında bu
kitapların akılda kalan bir iki cümlesinden bahsediyor olmalı, yoksa Marx'ın
kitaplarını uzun uzun tefekkür etseydi, acaba Lenin devrim yapmaya hala o kadar
istekli olur muydu?

