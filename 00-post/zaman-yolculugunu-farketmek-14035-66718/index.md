---
title: "Zaman Yolculuğunu Farketmek"
date: 2017-12-18 11:27:15
expiryDate: 2018-12-18 11:27:15
dp: 14035
featured_image: "/images/header-102.jpg"
images: ["/images/header-102.jpg"]
published: true
tags: []
---



Açık Bilim diye bir radyo programı var, [Zaman
Yolculuğu](https://t.co/sCVcPeyBak) isimli bir bölüm yapmışlar zamanında.
Zamanın ışık hızıyla doğrudan bir bağlantısı olduğu ve bildiğimiz anlamda mümkün
olmadığı bilgisinin üstüne, *olsaydı ne olurdu?* tarzı bir muhavere var. 

İnsanların zamanın içinde gezmesi mümkün mü? İnsanın zamanın içinde gezmesinin
mümkün olduğunu savunan kişinin, *bir miktar* dualist olması lazım. Zamanın bir
şekilde zihin tarafından üretildiğine inanması.

Çünkü eğer zihnimiz, *physicalist* bir bakışla, fiziksel evren içindeki çeşitli
unsurlardan oluşuyorsa, zaman yolculuğu yapan bir zihin, o zamanın unsurları
sayesinde belli bir durumdadır. 

$t_n$ zamanında, $h$ mekanında olan bir insanın zihin durumu $b_n$ ise, bu üç
unsur da birbirine bağımlıdır. Bu $b_n$ zihin durumunu yaratan beden/madde bir
şekilde $t_n$ zamanından, diyelim üç saniye geriye, $t_{(n-3)}$ zamanında
ulaştığında, zihin de aynı şekilde $b_{(n-3)}$ zihnine ulaşacaktır. Bu durumda bu
insanın *zaman yolcusu* olduğunu değil, o anda geçmişte ne düşünüyorsa, onu
düşünmesini bekleriz. Buradan şunu çıkarabiliriz: Eğer zihin zamana bağlı olarak
değişen bir *durum* sayılıyorsa, zaman yolculuğu mümkün olsa bile zihin de aynı
şekilde değişecektir. 

Bunu aşmak için zamanın bir şekilde zihin tarafından *yaratıldığına* inanmak
gerekir. Yani *zihin zamana değil, zaman zihne bağlı olarak değişir* demeliyiz.
Ancak bunun dünyayı anlamakta getirdiği sorunlar, çözdüğü bu zaman yolculuğu
meselesinden fazladır. Zaman zihne bağlıysa, zaten insanların zaman yolculuğu
yapmasına gerek yoktur, istedikleri *zamanı* yaratabilirler. 

Buna ilişkin başka bir çözüm, zihnin zamanın içinde olduğu ancak herhangi bir
*zaman zıplamasında* zihne bağlı yeni bir dünya oluştuğu gibi bir tezdir. $D_n$
eğer dünyanın $h_n$, $t_n$ ve $b_n$ durumunun toplamıysa, zihin $t_n, t_{(n+1)},
t_{(n+2)}...$ çizgisinden ayrılıp, $t'_n, t'_{(n+1)}, t'_{(n+2)}$ çizgisine
geçtiğinde, farklı bir $D'$ dünyasına geçiş yapmış olur, diyebiliriz. 

Ancak bu durumda da $D$ ile $D'$ arasındaki ilişkinin nasıl olduğu ve zihnin
nasıl birinden diğerine geçebildiği tartışılacaktır. $D$ dünyasındaki hemen
bütün unsurların $D'$ dünyasında yer aldığı halde, nasıl olup da zihni
ilgilendiren kısımların değiştiğini söyleyebiliriz? $D'$, tamamen farklı bir
dünya olup, mesela fizik kurallarının farklı işlediği ve bu sebeple bir zihnin
varolmasının mümkün olmadığı bir dünya da olabilir. 

Bu gibi sorular aslında zihnin maddeyi ne şekilde etkilediği gibi, ezeli
*dualist* meselenin farklı açılardan tekrar edilmişleri. Zihnin maddeyi
etkilemesi mümkünse, zamanı etkilemesi de mümkün, diyebiliriz. Ancak dualizm her
ne kadar insanı varlık içinde özel bir yere koyarak nefsimizi okşasa da,
muhtemelen doğru değil ve zihnimiz bir şekilde fiziksel süreçlerin ürünü. Bu
durumda zaman yolculuğu mümkün olsa bile, yolculuk aynı zamanda zihinsel bir
yolculuk olacağından, yolcu bunu hiç farketmeyecektir. 





