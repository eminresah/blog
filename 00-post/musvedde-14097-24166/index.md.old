Title: Müsvedde 17.02.18 23:42
Author: Emin Reşah
Date:  2018-02-17 23:42:34
Dp: 14097
Status: published
Image: /img/header-91.jpg

Yarın 6 ay bitecek araftan ayrılıp, *özgürlüğe* kaçalı. 

Hayatım hep *işaretleri* aramakla geçti. Hiçbir şeye derin bir arzu duymadım,
belki 20 senedir. Öncesinde bilgisayar oyunu oynamayı ve program yapmayı belki
bu kategoride sayabilirdim ama onları da yeterince tattığım için olacak, artık
öyle derin bir *arzu* yok. 

Hayatın geneline şamil bir *bağlantısızlık* hali. Kızımla oynarken, çok mutlu
oluyorum, arada gelir öper, *babiş, seni çok seviyorum* diyerek. Benim (daha
doğrusu annemin) evinde kaldıkları akşamlar, bu evin ne kadar güzel olduğunu
anlatır, bana yağ mı çekiyor, gerçek duygularını mı anlatıyor, bilmem ama genel
olarak hayatımızdan memnunuzdur. Sonra annelerine bırakacağım saatte *gitmesek,
burada kalsak* diye ağlaşırlar. Sanırsın ki annelerini terketmeye
hazırlanıyorlar. Sonra?

Çok defa bu durumda, *gidelim de annenizden izin alalım, izin verirse geri
döneriz** diye evden çıkıyoruz. Bir iki defa gerçekten izin alıp geri döndüğümüz
de oldu ama genelde annelerini görünce tüm bu tiyatro biter, kızım bana *baybay*
bile demeden annesine gider. Orada da beni çok özlediklerini sanmıyorum, ben
aramadığım sürece, beni aramazlar. Zaten okul günleri her sabah ve akşam
okullarına bırakıp/aldığım için görüşürüz ama arabadan inip, annelerinin evine
gittiklerinden sonra akıllarına geldiğimi sanmam. 

Bu bana hayata karşı nasıl olunması gerektiğini anlattı az çok. Yaşadığın andan
zevk almanın, yaşadıklarına bağımlı olmaktan geçmediğini öğretti. Çocuklar için
muhtemlen az da olsa psikolojik hasar bırakan bir süreçten geçiyoruz, en
sevmediğim işlerden biri olan araba kullanmayı şehir içinde günde 100 km'ye
çıkarıp, onlara servis şoförlüğü yaparak hasarı azaltmaya çalışsam da tamamen
düzeltebileceğimi sanmıyorum. Bununla beraber onların *iki evli* duruma
apaptasyonlarının bizlerden daha kolay olduğunu gördüm, kafalarında büyüklerin
önyargıları ve bağımlılıkları yok.

Belki *mutluluğun sırrı* babasının cenazesinde oyun oynayan çocukta gizlidir.
*Göklerin melekutuna erişmek için çocuklar gibi olunuz* diyen Mesih İsa, belki
de buna benzer bir şey söylüyordu. Buddha'nın *dukkha* dediği bağımlılık, belki
de hayatın kendisinden çok, onun getirdikleri ve götürdüklerine bitmeyen bir
bağlılıktan kaynaklanıyor. Belki *fena* dedikleri, bu bağların hepsinin
kesilmesi demek. 

