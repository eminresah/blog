Title: Virgül 10 Ekim
Author: Emin Reşah
Date: 2019-10-10 18:02:30
Dp: 14695
Status: published
Image: /img/header-106.jpg

Onunla berabersen değişmeyeceksin. Çünkü değişecek bir şey kalmayacak.
Aydınlandığında *kendin* olacaksın ama insanlar seni zaten tanıdıklarından bir
daha tanımaya çalışmayacaklar. *Ben erdim* diyeni sadece diğer *ermişler*
tanıyabilir, onların da ne kadar ve neye erdiği meçhul olsa gerek. İnsandan
başka *tanrılaşma temayülü* gösteren var mı? Hayal görme temayülü olan? Bir
yerden sonra kendi tanrılığına inanmak en kolayı, *ben ölünce bütün bu dünyayla
beraber herşey ve herkes ölecek. İnanmıyorsan ölümümü bekle.*

Belki de hayatın başından beri kimseye gösteremediğimiz bu uzaklık, bizi burada
kendine mecbur ediyor.

Bir esas, bir sevgi, bir ravza, bir aşk. 

Zihnimde hiç mesele yok, hayatın böyle günlerini ilginç buluyorum. Nasıl olacak
da insanların beni benden gördüğünü anlayacaksın? Benimle konuşacak, benimle
anlaşacaksın? Hayatımda hiç mesele yok, bunları çözemezsin.

Dün konuşurken *sınırsız ömrüm olsa kötülük yapardım* dedi, ben de düşündüm ve
düşündüm, *sınırsız ömrüm olsa kötülükle uğraşmam.* Bunun sebebini bulamıyorum.
Kötülük yapmadığımdan, asla kötü bir insan olmayacağımdan değil ama benim
kafamda kötülük için bir sebep gerekir. Sebep bana (veya sevdiklerime) yapılmış
haksızlığı düzeltmektir. Bu kadar *casus belli* bir adamım, kötülüğe sebep
ararım. İyiliğe de aradığım çoktur, yani, neden durup dururken insanlara iyilik
yapacağım ki? Bununla beraber insanların *iyilik* ve *kötülük* dediklerine,
genel cevabımın *üşengeçlik* olduğunu görüyorum. Hayat beni yoruyor ve yorgunluk
bizi burada durmaya meyyal bırakıyor. Her şey için sebep arayan modern zavallı.

Benim için *melek gibi adam* da diyen olur, *şeytanın cisimleşmiş hali* de.
Bunun ikisi de değilim ama *ikisinin arasında bir yerde* de değilim, siyah ve
beyaz arasındaki *gri* değilim, daha çok saydamım, şartların gerektirdiği gibi
davranmaya ve mümkün mertebe ortalıkta bulunmamaya, egomla ve göbeğimle
görünmemeye çalışırım. Bir hastalık da diyebilirsiniz buna, belki herkeste olan
ama benim kaybettiğim, kaybettiğimin bile farkında olmadığım bir şey vardır
belki ama orada değil, işte, *normal insanlar* gibi davranmak çok zor geliyor
azizem.

Bu haldeyken bana *iyilik* ve *kötülük* hakkında sorduğunda *içimden kimseye
kötülük yapmak* gelmiyor dedim. *İyilik yapmak geliyor mu?* O da pek gelmiyor.
*Sonsuz zamanın olsa kötülük yapar mısın?* Hayır, neden yapayım ki, nasılsa bir
takım fanilerle meşgulüm ve onlar da yazık, günleri bitince ölüp gidecekler.

Fani insanlara kötülük yapmanın ne anlamı olabilir? Faniliğin kendisi en büyük
*kötülük* değil mi? O halde neden kendimi onlara adaleti ve ihsanı öğretmek için
yorayım ki? Yorgunluk perspektifinden bakıyoruz. Yorgunluk hepimizi kutsuyor.
