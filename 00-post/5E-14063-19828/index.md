---
title: "5E"
date: 2018-01-14 22:30:12
expiryDate: 2019-01-14 22:30:12
dp: 14063
featured_image: "/images/header-117.jpg"
images: ["/images/header-117.jpg"]
published: true
tags: []
---



İnsanlara güzel formüller vermek lazım, imanın 6 şartı, 7 büyük günah, 8 katlı
yol... Yapacağı/bileceği/inanacağı *işin* sayılı olduğunu bilmek bir motivasyon
sağlıyor. 30 gün süren Ramazan orucunun, sonu görünmez vakit namazlarından kolay
olması gibi.

Bunun için kendime 5E felsefesi üretmeye karar verdim. Eğitim, Ehlak, Edalet,
Ekonomi, Ettihad. Türkçe imlada sadece ikisi E ile başlıyor ama bundan sonra
böyle olsun, ne olacak? Size kurtuluş reçetesi sunmuşum, 3 harfin lafı mı olur?

Eğitim tabii herkes için şart, doğumdan ölüme kadar eğitim. 5 yaşından
itibaren tam gün eğitilmeye başlayan insan yavrusu, 15 yaşından sonra günde
yarım gün çalışıp, yarım gün de eğitilmeye başlamalı. Bu da yaşadığı sürece
devam etmeli. Günde 3 saat eğitim, 3 saat iş. Yoksa insanlara bir şekilde
telefon satıyorsunuz ama ondan salak mesajlar atmaya devam ediyorlar.

Ehlaksız eğitim mümkün değil. Bunu için de insanların bireyden ibaret olmadığını
kabul etmek gerekiyor. Ehlak zaten birey için değil, toplum için anlamlı bir
faaliyet/kural bütünü. İnsanın *bireyliğinin farkına varmasının* en üstün
varoluş noktası kabul edildiği bir çağda yaşıyoruz ama bunun bir yandan da
ehlakın temelini erittiğini görmek lazım. Kişinin sadece kendinden ibaret, kendi
aklı/zevki/yaşantısı için varolduğu bir dünyada, kişilerin birbirine
davranışının pek bir anlamı kalmıyor. 

Edalet ise bu ehlakın hangisinin hangisine üstün olduğu konusunda bir *hüccet*
getirmek için var. Kişinin varoluşu nerede başlar, nerede biter, kişi ne kadar
kendisine, ne kadar ailesine, ne kadar çevresinde yaşayanlara aittir? Liberal
kafa *ben sadece bana aitim* der, kolektivist kafa *insan sadece topluma aittir*
der ama bunların arasında denge bulamazsanız, ikisinin de sonunda, ne toplum, ne
insan *iyi* kalabilir. Edalet insanın bireyliğinin hukuki temelini belirler. En
önemli şartı, insanların yeryüzünde bir edalet olduğuna dair inançlarını
sarsmamaktır.

Ekonomi ise edaletin tesisindeki en önemli şartları sağlamaktır. İnsanların
elinden, edaletsiz ve ehlaksız yaşamalarına dair bahaneleri almanın *ilmi*
ekonomidir. Onlara ihtiyaçlarını temin edecek, yeryüzünde fırsatlar sunacak,
dünyayı iyi yoldan, çalışarak ve kendi başarı hislerini de tatmin ederek
güzelleştirebileceklerini gösteren yollar üretmektir. 

Ettihad ise, pratik faydaların teorik tartışmalardan daha önemli olduğuna dair
bir ilkedir. Teorik bir takım kriterler uğruna gücün pratiğini gözardı etmenin,
sonunda teoriyi anlamsızlaştıracağına dair bir uyarıdır. İnsanların somut
dertleri varken onları soyut ilkeler ve kimseye faydası olmayan tartışmalarla
boğmanın önüne geçmek içindir.

Bence fena olmadı, biraz dalga geçmek için başladım ama böyle yazmak daha kolay
oluyormuş. Yarın da 9K adımından bahsederim, henüz kelimeleri bulmadım ama
gördüğünüz gibi pek zorlanacağımı sanmam.


