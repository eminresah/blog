---
title: "Virgül 23 Mart #2"
date: 2019-03-23 12:39:20
expiryDate: 2020-03-22 12:39:20
dp: 14495
featured_image: "/images/header-06.jpg"
images: ["/images/header-06.jpg"]
published: true
tags: []
---



Modern zamanda dervişlik nasıl olur? Dünyayı ne kadar bırakabiliriz? Dünyayı
bırakmanın dünyaya veya bize bir faydası olur mu? Dünya yerine kendimize
hayaller, vehimler, komplo teorileri, insanların *gerçekte* nasıl olduğuna dair
hikayeler koysak, bu bizi hikmete yaklaştırır mı?

*Bizim büyük çaresizliğimiz* modern bir dervişliğin, hem bu toplum içinde bir
fonksiyon icra edip, hem de Hakkı aramak faaliyeti üzerine düşünce
geliştiremiyor olmamız. *Dervişlik* tabiatı itibariyle kişisel bir mesele,
*haydi hep beraber hakkı bulalım* demenin manası, *herkes birbirine yardım
etsin* oluyor ama neticede Hakkı birer birer bulmak zorundayız, yolu aşmanın
birinci şartı ihlas ise, ihlas da insanın kendi içinde çözeceği bir meseleyse,
nihayetinde bütün problem *kişisel bir problem* haline dönüşüyor.

O halde *iç oluş* konusunda söyleneceklerin *dış oluş* konusunda söyleneceklere
bağı nedir? Her sabah işe gidilen, faizle iş yapılan, insanların çoğunlukla
basit menfaatleriyle hareket ettiği, *dervişlik* dahil bütün manevi meselelerin
dünyevi bir takım hedefler uğruna istismar *edilebildiği* bir dünyada, *ermek*
hala mümkün mü?

Budist literatürünü takip ediyorum: Klasik olarak bizim tekke kültürüyle denk
düşen bir manastır kültürü, bir de *halk dini* var. *Aydınlanmak* ve
*meditasyon* gibi konular sadece manastır kültürünün işleri. Bizim *Budist*
deyince anladığımız faaliyetlerin çoğu manastırlarda gerçekleşen faaliyetler,
*halk dininin* çeşitli tanrıları, çeşitli inanışları var ama bunlar genelde
*günü kurtarmak* için cari gelenekler. Manastırların da farklı düzenleri olmakla
beraber, *talip* dilenerek yaşayan, gününün önemli bir bölümünü *oturarak*
geçiren insanlar.

Bu iki sınıf *Budiste* son 50 yılda bir de *Batı Budizmi* eklenmiş. Bunlar
*aydınlanmaya çalışan modernler.* Hem günlük hayatlarını sürdürmeye, hem de
bunun için meditasyon ve sair *araçları* kullanmaya hevesli insanlar. Budizm'in
geleneksel inançlarını, diyelim reenkarnasyon veya karma gibi inançları çok da
önemsemeyen, Buda'ya *tanrı-ötesi kişilik* yerine *öğretmen* olarak önem veren
bir tip. Bunların derdi *aydınlamak* değil aslında, modern dünyadaki stresi
biraz daha hafifletmek ve zorlayıcı amaçlarına ulaşamadıklarında sığınacakları
bir *liman.* Bizdeki Yoga meraklısı orta yaşlı hanımların derdi genelde bu,
yoksa, deniz kenarında ayak tabanları yukarıya doğru bakarak bağdaş kurup
oturacak kadar maddi imkan bulmak, klasik olarak *aydınlanmak* dediklerinin tam
tersi bir durum.

Neyse de, bizim millet olarak *hikmet* serencamımız da bu minvalde
gerçekleşecektir. Bizdeki dert, Kemalist devrimin Bektaşilik ve Mevlevilik
dışındaki tarikatleri yer altına itmesi, sonra bunların da yer altında modern
hayattan yalıtılmış bir dünya kurması... 2010 senesinden sonra, siyasi yasaklar
hafifleyip, dini manada beklenen iyileşme yaşanmayınca *ortada bir problem var*
demeye başladık. Problemin varlığını keşfetmemiz için, hikmet kültürünün
saklandığı yerden çıkması gerekiyordu ve çıkınca gördük ki, aslında
mecburiyetler yüzünden uzak kaldıkları modernizme eklemlenmek konusunda o kadar
da çekinik değiller. Modern hayatın bir rengi olarak var olan bir *tasavvuf*
ise, *Batı Budizmi* neyse, o olabiliyor en fazla, insanlara yaşadıkları hayatı
*daha anlamlı* yaşama imkanı veriyor ama genel manada insanların *daha iyi
hayatlar yaşaması* için söylecekleri anlamlı bir söz yok. Veyahut söz var da,
bin sene önce rahmetli olmuş adamların menkıbelerinin bugün bir plazada sunum
hazırlayan insana pek faydası yok.



