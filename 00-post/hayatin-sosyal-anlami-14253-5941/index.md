---
title: "Hayatın Sosyal Anlamı"
date: 2018-07-23 18:36:26
expiryDate: 2019-07-23 18:36:26
dp: 14253
featured_image: "/images/header-12.jpg"
images: ["/images/header-12.jpg"]
published: true
tags: []
---



[Camus ve hayatın anlamı ile ilgili bir
makale](https://link.springer.com/article/10.1007/s10790-018-9633-1) okurken,
*hayata anlam vermenin* aslında sosyal bir *oyun* veya *fiil* olduğunu
farkettim. İnsanın tek başına hayata anlam *vermesi*, ona anlam *uydurması* çok
da kuvvetli bir *anlama* yol açmıyor. Bu sebeple insan, hayatının anlamını
bulduğunda, bu anlamı sorgulamayı bırakıyor. *Hayatın anlamı yoktur* diyen
nihilistler, kendileri için bu anlamın mümkün olmadığını, çünkü sosyallikten
soyutlanmış bir anlamın imkansızlığını işaret ediyorlar.

Buradaki *sosyallik*, illa bir muhavere, insanlarla bir iletişim demek değil.
Bunun yerine, diyelim insanlar için veya içinde yaşadığı dünya için, kabul
edilebilir bir hayat, insanlara anlatılabilecek, üzerinde konuşulabilecek bir
faaliyet denebilir. Birkaç kişi ile dahi olsa paylaşılamayacak kadar *derin* ve
*öznel* olanın, hayata dair söyleyebileceği pek fazla bir şey yok. 

*Anlamın* ortaya çıktığı tüm hallerde bir sosyal taraf var: Sanat dediğimizde
bir takdir edilme arayışı, din dediğimizde ortak bir ritüeli takip etmek,
bilimde insanlığın bilgi edinme geleneğini takip etmek lazım. Bunlarda bulunan
anlam, aslında bu konuların içeriklerinden kaynaklanmıyor. *Hayatın anlamını
Tanrı'da buldum* diyen aslında Tanrı fikrinde bunu bulmuş değil, ancak Tanrı
fikrinin insanların üzerindeki yansıması ve onların davranışlarına olan etkisi,
daha anlamlı bir hayata yol açıyor.

Bu nedenle olacak, soyut ve genel bir anlam arayışı akamete uğruyor, herkes için
geçerli, *hayatın anlamı şudur* diyebileceğimiz bir yol yok, ancak bu *sosyal
oyunlar* vasıtasıyla bulduğumuz anlam, gerçekten *hayatın anlamı* olabiliyor. 


