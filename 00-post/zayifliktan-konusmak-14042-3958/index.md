---
title: "Zayıflıktan Konuşmak"
date: 2017-12-24 18:05:39
expiryDate: 2018-12-24 18:05:39
dp: 14042
featured_image: "/images/header-118.jpg"
images: ["/images/header-118.jpg"]
published: true
tags: []
---



Zayıflıklarınızı konuşabiliyor olmak, sizi konuşmamaya göre daha güçlü yapar mı?

*Param yok* diyebiliyorsam, bunu söyleyemeyene göre daha güçlü sayılır mıyım?

*Şu şu sebeplerden boşanıyorum* diyebiliyorsam, bunu söyleyemeyene göre güçlü müyümdür?

Psikolojik olarak, belki daha güçlü olabilirim ama şu yaşadığım seneler boyunca,
insanın sorunlarını inkar etmesinin de *bazen* onu daha güçlü yaptığını gördüm.
Ben saf saf kendimi anlatırken, mesela, hiç sorunu yokmuş gibi yaparak ve
senelerce de yapmaya devam ederek, *iyi* kalmaya devam eden insanlar oldu.
Diyorsun ki, *gece başını yastığa koyduğunda rahat değildir* ama bu sadece senin
kuruntun, belki de rahattır. 

Belki aslında olmak istediği budur, belki *ruhu çingenedir,* ve ona insan gibi
davranılmaması değil, davranılması rahatsız etmektedir? Belki üzerinde konuşmak
gerektiğinde, bir yandan *iyi numarası* yapması gerektiği için rahatsız
oluyordur, aslında konuşmazken, üzerinde durmazken, *iyi numarası* yapması
gerekmezken, daha rahattır ve daha güçlü.

Kim malının çalınması konusunda hırsızlardan daha güçlü olabilir?

*Ahlak* ve *psikoloji* biz *düzler* açısından birbirini besleyen konular.
*Ahlaklı* oldukça, ruhumuzun da daha dengede olacağını düşünüyoruz. Konuşmak,
bahsetmek, dertleşmek de bir manada *günah çıkarmak* gibi, *iyilik* eksenimiz
olduğundan, oradan saptığımızda kendimizi rahatsız hissediyoruz ama bu çok *düz*
ve sıradan aslında.

İnsanların kimisi için *iyilik* yok, onlar için *ne olursa olsun menfaat* var,
çoğu için böyle belki. Böyle insanlara *iyilik* ekseninde yaklaştığında, *şöyle
yaparsan daha iyi ve daha güçlü olursun* dediğinde sana gülüyorlar: *İyi olunca
güçlü olunmaz ki*

Eski bilgelerin söylediklerini, Hz. Peygamber'in anlattıklarını biliyorum, ancak
bu *savaşın* herkes için geçerli kuralları yok, *bizim tarafın* pratikleri,
herkes için işlemiyor. Çoğu için basit, dünyevi menfaatten ötesi yok, güç o
menfaati nasıl temin ettiğiyle alakalı, kendiyle kurduğu ilişkinin kalitesi veya
ekseninin iyilik olmasının bir değeri yok.

