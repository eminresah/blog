---
title: "Virgül 30 Eylül #1"
date: 2018-09-30 21:34:27
expiryDate: 2019-09-30 21:34:27
dp: 14322
featured_image: "/images/header-98.jpg"
images: ["/images/header-98.jpg"]
published: true
tags: []
---



Kulaklarım duymuyor, gözlerim bozuk, zihnim karışık ve hala dünyaya adapte
olabileceğimi düşünüyorum. Ham hayal dedikleri bu olsa gerek.

Peşinden koşmayı bırakmalıyım. Büyük ölçüde bıraktım ama o beni bırakmadı. Hala
benden alacağı olduğunu düşünüyor.

Geçen hafta sonu üç boyutlu bir çizgi filme gittik çocuklarla. Sağ gözüm o
zamandan beri isyanda. Gözlüğümü çıkarıp, 3 boyutlu film gözlüğü takınca,
kanlandı, acıyor bir yandan. Fazla mesai yaptı ve greve gitti sanırım.

Euler gibi bir gözü kör olunca, *artık daha az dikkat dağıtanım var* diyecek
halde değilim. Kulaklar desen, onlar ayrı bir *senfonya*. Dünya insanları
duymamı istemiyor, üç boyutlu filme gitmemi istemiyor, sadece kendine tahsis
edip, zihnimin içinde dönüp durmamı istiyor.

Bir yandan da kifayetsiz bir muhterisin bürokratik taciziyle mücadele ediyorum.
Makul şartlar altında, insanın böyle bir saçmalıkla uğraşmamasını beklersiniz,
yani, *makul* insanlar bir mücadeleye girerken *ben şunları kazanırım* der ve
kazanamayacağını görünce de, uzlaşır mesela ama benim kaderimin kendini ifade
ediş şekli kavgayla olan *ex'i*, sırf kavga etmiş olmak için kavga ediyor.
Kazanacak bir şey kalmadığını anladığı halde kavga ediyor. Bundan sonra onun
için artık hep pişmanlık olduğunu bile bile, belki zaten bunun için kavga
ediyor. Arada çocukların geleceği telef olsun, mühim değil, ne olacak, *haddimi
bildirmiş* olacak ya. Haddimi de bilmiyorum, maalesef, aslında çocuklardan uzak
kalmak dışında benim için her şey daha güzel ve gökyüzündeki ışıklar, ilginçtir, *iyi
ki böyle olmuş* diyeceğimi gösteriyor.

Ölüm: Gözümdeki acının, sağırlığımın, bu saçma kavganın sonu, bütün özlemlerin
sonu, ölüm tarihlerini, doğum tarihlerini, çocukların okulunu, borçları,
vergileri, yapılandırma taksitlerini, benzinin fiyatını, ülkenin ahvalini,
hayatın anlamını, dünyanın gidişatını merak etmek zorunda olmadığım bir *hal.*
Bütün ateşin sönüp, yaraların kabuk bağladığı, hatıranın hatırasının bile
kalmadığı bir *gelecek.* Anlam mecburiyetinin sonu.

Farkettiğim kadarıyla, *ahiret* fikrinin, cismani veya ruhani bir yeniden
dirilişin benim için büyük bir anlamı kalmadı. Yani dedeme duyduğum özlem
kaybolacaksa, onunla yeniden buluşmaya o kadar da gerek yok. Babama sormayı
düşündüğüm sorular da umurumda değil, dünya ve kainatla ilgili merak
ettiklerimin cevaplanmasını da beklemiyorum, eminim ben bilmesem de hepsi yoluna
girecektir, merakın, özlemin, anlaşılma kaygısının, anlam arayışının son
bulacağına inanmak daha uygun geliyor artık.

Bu bir rıza hali mi, yoksa bildiğimiz türden bir inançsızlık mı, emin değilim.
Dünyayı olduğu gibi, içindeki türlü çeşit manasızlıkla bir kenara bırakıp, onun
tüm menfaat oyunlarına tekmeyi basıp, sadece beni heveslendiren, basit zevklerle
idare etmek. Büyük oyunu sahibine terkedip, kendi kumumda oyalanmak.

Bu bir rıza hali mi, yoksa bildiğimiz türden bir inançsızlık mı, emin değilim.
Dünyayı olduğu gibi, içindeki türlü çeşit manasızlıkla bir kenara bırakıp, onun
tüm menfaat oyunlarını tekmeleyip, sadece beni heveslendiren, basit zevklerle
idare etmek. Büyük oyunu sahibine terkedip, kendi kumumda oyalanmak. Hayat.


