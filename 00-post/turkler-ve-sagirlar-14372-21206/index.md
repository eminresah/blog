---
title: "Türkler ve Sağırlar"
date: 2018-11-19 22:49:50
expiryDate: 2019-11-19 22:49:50
dp: 14372
featured_image: "/images/header-23.jpg"
images: ["/images/header-23.jpg"]
published: true
tags: []
---



Türkçülük Türk olmanın doğal sonucu mudur?

Türkçülükten ne aldığınız, onun hayatınızın en kadar ortasında durduğuyla ilgili
herhalde bu soru. Eğer *Türk* kavramının, diyelim *Alman* kavramından önemli bir
farkını görmüyor, Türkiye'de doğmuş ve bu kültürle yetişmiş olmak gibi *doğal*
bazı ilgiler dışında, ona *hayati* bir önem atfetmiyorsanız, herhalde
*Türkçülük* o kadar da hayatınızın merkezinde değildir.

Adamın bir atı varsa mesela, *atçı* olmak zorunda mıdır veyahut bir *Şahin'i*
varsa, *Şahinci*?

*Türküm, tabii ki Türkçü olacağım* diyen birinin, mesela, *arabam Şahin, tabii
ki bunların en iyi araç olduğunu savunacağım* diyenden bir farkı var mı? *Renkli
gözlüyüm, o halde renkligözcü olmaktan daha doğal ne olabilir?*

Dayandığı nokta, Türklüğün ne olduğu, kişinin hayatında ne kadar yer işgal
ettiği.

Bir konu bu derece ciddiye alındığında, onun *bir değer* getirdiğinden değil,
bir eksikliğe sebep olduğundan bu kadar ciddiye alındığını düşünürüm. Kendi
(yarı) sağırlığımdan da biliyorum, bir insan için hayatının merkezi *engelidir.*
Hayatımı sağırlığım etrafında inşa etmek zorundayım, onu tedavi ettirmek olsun,
onunla yaşamaya veya çalışmaya uğraşmak olsun, hep hayatımın merkezindeki
meseleler.

*Türkçülük* de sanırım *Türklüğü* ciddiye alanların bir *engeli.* Engel, çünkü
onlara aşmaları imkansız bir *yük* veriyor, bir hikaye, tarihin getirdiği bir
misyon, *falan filan.*

Bunun *artıları* yok mu, tabii ki var. Sağır olmanın da *artıları* var, *manasız
lafları* daha az duyuyor ve rahatsız olmamak için işitme cihazımı bir kenara
bırakabiliyorum. Normal insanların gürültüden duvarı tırmaladığı anlarda, sakin
sakin etrafı seyredebiliyorum.

Yine de tüm *artıları* ve *eksileri* ele alındığında, *sağırlık* istenen bir şey
midir? Hayır. *Sağırcı* olabilir miyim? Maalesef.

Türkçülük de, tüm artıları ve eksileriyle değerlendirildiğinde böyle. Doğal
sınırını aşmış bir *Türklük* de öyle, doğal sınırını aşmış bir *Almanlık* da.
İnsan olarak pratik sebeplerle yeterince Türk olduğumu düşünüyorum, Türkçe
yazıyor, Türkçe konuşuyor, Türkiye vatandaşı olarak yaşıyorum, bununla beraber
bunun *Türkçülük* haline gelecek kadar ne gibi bir önemi olduğunu anlamıyorum.
Adınızın Ahmet olması, sizi ne kadar *Ahmetçi* yaparsa, milliyetinizin Türk
olması da, o kadar *Türkçü* yapar.

Tabii ki Türkçülüğün belli dönemlerde daha popüler olmasının sebepleri var:
Napoleon'un da dediği gibi, *insanlar üç beş kuruş için ölmezler* ve onlara bir
anlam, bir *ülkü* sunmak gerekir. Neden bazı yollara sapamadığımızı izah etmek
için, insanlara *engelliyiz* demek gerekir. Tamamen sağır bir adamı konsere
gitmeye ikna etmek nasıl mümkün değilse, bir Türkçü'yü de *vatanın bölünmesine*
ikna etmek mümkün değildir. Konsere gitme teklifleri arttığında, sağırlığı
insanın hatırına daha çok geldiği gibi, *vatan bölünmesi tehlikesi* arttığında
da, Türklük daha çok akla gelir.

Yine de, konserlerin kalitesini belirlemek sağırlara bırakılmadığı gibi,
toplumun kalitesini belirlemek de *Türkçülüğe* bırakılmaz. Yoksa Türkler ve
sağırlar birbirini ağırlar ve ağırlar ve ağırlar.


