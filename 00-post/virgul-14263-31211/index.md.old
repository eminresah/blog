Title: Virgül 3 Ağustos #1
Author: Emin Reşah
Date:  2018-08-03 00:59:17
Dp: 14263
Status: published
Image: /img/header-34.jpg


Hayatımda yeni bir problem keşfediyorum: Sevilme problemi.

Bana eskiden de *senin için ölürüm* diyen oldu, kimseye *öl* demedim ama sanırım
*sevdiğini* anlatmaya çalışıyordu. 

Programlama ve matematikle fazla ilgilenmiş bir kafanın mesleki deformasyonu
olarak, *duyguların* gerçek olmadığını, geçici olduklarını, sonsuz olmayan
herhangi bir özelliğin de çok üstünde durmaya değmediğini düşünürüm. Bana duyulan
sevgi de bu geçici duygulardan biri.

Birinden normalin ötesinde bir ilgi gördüğümde, bunun ya kendi sıkıntısının bir
yansıması, ya benimle bitecek bir işi olması veya bir çeşit hastalık, takıntı
olarak ele alınması gerektiğine inanırım. Fazla stoik bir duruş, revakiyye
mezhebinde bütün duygular mücadele edilmesi gereken parazitler gibidir.
Düşünceyi kemiren parazitler.

Bununla beraber, öğreniyorum ki, böyle bir bakış seven insanları kırıyor.
(Allahallah?) Hayata *zengin olmam imkansız* diyerek bakan birinin asla zengin
olmaması gibi, *sevilmem imkansız* diye bakan da sevilmiyor. Sevilenlerden bir
eksiği olduğundan değil, kendinde eksik olduğunu düşündüğü taraflardan değil de,
sırf bu inancının onu daha aksi, daha *cynic* bir insana dönüştürmesinden.

Bu meseleyi nasıl ele almam gerektiğini düşünüyorum, çünkü *sevilmek* bana her
zaman *sorumluluk* gibi gelir. Bir şeyler yapmalı ve bu *borcu* ödemeliyim. Bir
insanın sana olan duygularını *muhasebe* kuralları ile değerlendirmeye
başlarsan, kendini her zaman borçlu hissedersin.

Bunun sevgiye karşılık verememekten kaynaklanıp kaynaklanmadığını düşündüm. Pek
değil, ancak şöyle, hayat beni *doğruyu* veya *olması gerekenin* insanlardan daha
çok sevgiye layık olduğunu öğretti. Ben hiçbir insanı bazı *doğrulardan* fazla
sevmem mesela, onun için de insanların çoğu için *kullanışsız* bulunurum.

Bu bir yerde *kendini sevmemek* de oluyor sanırım, çünkü *doğru* dediğim
kendimin de ulaşamadığı bir yer. Ne kadar günahkar olduğunu en iyi bildiğim
insanlardan biri kendimim. Onun için olacak, kendimi sevmek, başkalarını
sevmekten daha zor geliyor.

Sevilmeyi düşünmek için girizgah. 
