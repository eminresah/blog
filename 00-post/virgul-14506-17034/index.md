---
title: "Virgül 2 Nisan"
date: 2019-04-02 21:41:44
expiryDate: 2020-04-01 21:41:44
dp: 14506
featured_image: "/images/header-89.jpg"
images: ["/images/header-89.jpg"]
published: true
tags: []
---



Modernliğin tanrılarına bize dokunmasınlar diye erkek kurban ediyoruz. Bize
bulaşmasınlar ve bizi iyi bilsinler. *Aydınlık* geleceğe inandığımızı görsünler,
*eşitliğe* ve *kardeşliğe* ve *kadınlara* ve *ibnelere* ve erkekler dışında
kalan tüm varlığın üstünlüğüne.

Bu dünyayı daha çok erkekler yarattı. Erkekleri de kadınlar yetiştirmiş,
desteklemiş olabilir ama *medeniyet* dediğimizin nasıl şekilleneceğine erkekler
karar verdi, onlar savaştı, onlar yönetti ve galip geldiklerinde dünyaya onlar
sahip oldu. Sonra *ganimetlerin en güzeli* olan kadını paylaşmak için, onun *bir
erkeğe* değil, *bütün erkeklere* ait olabileceğini söylediler. Kavgalar azalsın
ve *iyi olan kazansın* diye.

Kadına bunu tabii ki, *seni özgürleştiriyoruz* diye sundular, *seni
zincirlerinden kurtarıyoruz.* Artık sen de bizimle eşitsin, kendi bedenine
sahipsin, kararlarına sahipsin, dünyanı oluşturmakta hürsün. Kendi hayatını
kazanabilirsin...

*En iyi kölelik insanın kendi razı olduğu kölelik* çünkü. 

Kadınlar buna memnun oldu. Binlerce yılın bukağısından, erkeklerin
boyunduruğundan kurtulma imkanları vardı artık. Hayatları kendilerine aitti.

Mamafih tuhaf bir durum da vardı: Sanki kazanan yine erkekler gibiydi. Kadınlar
erkeklerin zincirlerinden kurtulmuştu ama erkekler de kadınların ve ailenin
sorumluluğundan kurtulmuştu. Kadına *işler kötü gidebilir, hayatın ne getireceği
belli olmaz* diye çalışmasını öğütleyince, çoğu da böyle yaptı ama bu sefer de
erkeklerin onlara *çocuk sahibi olacak kadar* ilgi göstermediğini
farkettiler. *İşler kötü gidebilir* diye öğütleyince, o *işler* hiç
başlamıyordu.

Başlamıyordu çünkü kadın kendi özgürlüğünü kazanınca, kendinden ibaret ve *parça
gibi değiştirilebilir* olmuştu. Erkekler kurdukları düzenin son noktasında, bir
kadını başka bir kadınla değiştirmeye imkan veren düzenlemeler yapmışlardı
aslında. Kadınlar erkekleşebildikleri ölçüde, bu dünyada yer bulup, mesela bilim
de yapabiliyor, her işin peşinden koşabiliyorlardı, kuralları zamanında
erkeklerce belirlenmiş bir oyunu kadın başlarına kazanacak kadar yürekli ve
azimli olanları da mevcuttu. Ancak geneli hayatlarını verdikleri işin onları bir
aile sahibi olmaktan mahrum ettiğini farkediyordu. *Kadınlara özgürlük*
daha çok erkeklere yaramıştı.

Bir kadın için *zamansal* durum değişiklerinde, diyelim hamile kaldığında,
eskisi kadar güzel olmadığında veya hastalandığında, *güvenecek* biri olması
hayati önemdeydi. Eskiden evlendiği kişiye, onun ailesiyle beraber güvenirdi,
evlendiği adam da tüm hayatını belirleyen düzen içinde karısını terkedemezdi.
Zaten kadın kolay erişilebilir değildi, birini bırakıp, diğerine ulaşmak için
gereken maddi ve sosyal imkan herkeste yoktu.

Erkeği bu sorumluluktan azad eden, kadına da *duygusal güvence* vermeyen bir
düzen kuruldu. Teorik olarak *aldatmak* hala yasaktı ama pratikte alternatifler
ve fırsatlar o kadar çoğalmıştı ki erkeklerin bütün bu çeldiricilere karşı da
*güvenilir* olması gerekiyordu artık. *Bir ermiş kadar güvenilir.*

Tabii ki bu *imkan* kadın için de mevcuttu. Kısa vadeli ilişkiler için imkanı
varsa, neden olmasın, onun da buna özgürlüğü vardı. Ancak *biyolojik emir*
değişmemişti, kadın 1 (yazıyla bir)uzun vadeli, çocuklu ilişki yürütebilirken,
çocuk sahibi olduğunda kendini ona adaması gerekirken, erkeğin böyle bir
mecburiyeti yoktu. Zaten beklenen de ailesine kendini adaması değil, *eve ekmek
getirmeye devam* etmesiydi. Buradaki asimetrinin ilişkilere yansıması da
*kadının aleyhine oldu.* Bir erkeğe, ondan çocuk sahibi olacak kadar güvenmek
giderek zorlaştı, zorlaştıkta alternatif ilişki imkanları arttı, bunlar arttıkça
güvenmek daha zorlaştı. Erkeği maddi anlamda nafaka mecburiyetiyle bağlasanız
bile, duygusal olarak kadına güvence verecek bir mekanizma mevcut değildi. 

O halde kadın için iyi mi oldu, kötü mü oldu? Kurallarını erkeklerin yazdığı bir
oyunda, erkekleri yenmek için kadınlıklarından önemli ölçüde feragat etmeleri
bekleniyor. Oyunun kuralları asla eşit değil, çünkü çocuk sahibi olmanın önem ve
mutluluğu, kadın ve erkek için aynı değil. Bununla beraber, eğer yaşadığımız
dünyada büyük roller almayı *mutluluğun en üst seviyesi* olarak görüyorsak,
evet, kadın artık daha mutlu çünkü daha güçlü. 

Bu imtiyazlara inanmayanlar için de *erkek kurbanı* var, erkeklere *ezelden
suçlu* gibi bakılıyor ve *iyi insan olmanın* yolu, her yeni ayda bir erkek
bulup, kadının çaresizliğinin getirdiği günahları ona yıkarak çöle gönderiyoruz.

Bakalım tanrılar bu sunakları kabul edecek mi?

