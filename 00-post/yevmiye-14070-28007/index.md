---
title: "Yevmiye 22/01 00:46"
date: 2018-01-22 00:46:36
expiryDate: 2019-01-22 00:46:36
dp: 14070
featured_image: "/images/header-104.jpg"
images: ["/images/header-104.jpg"]
published: true
tags: []
---



Yazabilmek. Bunu yaptığımda ne kadar rahat ve iyi bir insan oluyorum. Yuları
gevşetilmiş at gibi.

Herkesin bir *meditasyonu* var, benimki de yazmak, herhalde. 

Devlet konusunda düşündüklerimi kağıda döksem mi, dökmesem mi? İnsanların
*devlet için kendini feda etmeyi* normal saydığı zamanlardan geçiyoruz, *beka
meselesi* insanların hemen her konudaki itirazlarına cevap. Eskiden
Kemalistlerin *mevzubahis vatansa* diye başlayan diskurları vardı, şimdi de
*beka meselesi.*

Naçizane *bekamızın* Kürtleri *dövmekten* geçtiğine inanmıyorum ama hadi, *bir
an için* böyle olduğunu düşünelim. Bu memlekete 100 sene önce, ne akılla
girdiğini hala çözemediğim bir savaştan mağlup ayrılmıştı. O zaman bile *beka*
konusu bu kadar sakız olmamış gibi görünüyor. *Bizi tamamen yok etmek
istiyorlardı* denebilirdi ama o zaman bile yapmadıklarına bakarak, bugün neden
böyle bir işe kalkışacaklarının tahlilini ben yapamıyorum. 

O zaman da, şimdi de, *zenginlik* ve *güç* organizasyon yeteneğinden, hayatın ve
teknolojinin karmaşıklığını doğru yönetebilen organizasyonlar kurmaktan geçiyor.
80 milyon insan ihtiyaçlarını sağlayabiliyor musun veya ordunun falanca
taburundaki, filanca birlikteki ihtiyaç kaç günde karşılanıyor? Teknolojin ne
kadar iyi, savaş sürdüğün malzemeyi ne kadar ucuza mal ediyorsun? Bu gibi
*sıkıcı maddi meseleler* kahramanlık destanları kadar ilgi çekmez ama
galibiyetin kaynağı bu sıkıcı konular. 

Bunların da iyi yapılması aslında ne kadar büyük bir toprak parçasına
hükmettiğinizle alakalı değil. Toprak parçasının büyüklüğü, bazı zamanlar,
devletin başına bela bile olabilir. Rusya gibi, korusan masrafı kurtarmayan,
korumasan gururuna yediremediğin bitmez tükenmez topraklara sahip olmak da
var. 

O sebeple oyunu doğru yerden okuduğumuzdan emin değilim uzun zamandır.
Zenginliğin ve gücün kaynağını doğru anlamadığımızdan emin değilim. *Beka
meselesi* denildiğinde, o sebeple, hala pek inandırıcı bulamıyorum.

Bu tabii ki devletin yaptığı operasyonun *haklı* olmadığı anlamına gelmez, ancak
biz artık kendi silahlarımızı denemek, etraftaki *oluşum ihtimalini*
zayıflatmak, ordunun *gerçek* tatbikat yapmasını sağlamak gibi sebeplerle
savaşıyoruz. Beka meselesi safhasını ve o korkuyu geçmiş olmamız lazım. 

