Title: Müsvedde 31 Mart 10:24
Author: Emin Reşah
Date:  2018-03-31 10:24:20
Dp: 14138
Status: published
Image: /img/header-57.jpg

Zamanında büyük bir Fizik Konferansı'nda katılımcılara kalacak yer bulamayınca,
Las Vegas'taki kumar otellerinden birini ayarlamışlar. Fizikçiler İstatistik
bilen insanlar oldukları için, otelde kumar oynanamışlar ve kumarhanenin tarihi
boyunca yaşadığı en kötü haftası buymuş. 

*Oyunun dışında kalmak* her zaman değilse de, çoğu zaman daha iyi bir tercih.
Siyasette de iyi mesela, benim gibi *ufak oyuncuların* bundan kazanacağı bir şey
yok, Türkiye'de yapılacak siyasetin sınırları ezelden beri belliydi, Erdoğan
2012'ye kadar bunu biraz zorladı ama yapamadı. O yapamadıysa, diyelim
milliyetçilik, devletçilik, mülkiyet ve sair konularda *oyuna girip* bir şeyler
yapmaya çalışmak ne kadar mümkün?

Politik insanlar gelişmeleri takip eder, konuşur, eleştirir, başkalarını ikna
etmeye çalışır ama *bu oyun* hemen her zaman kaybettirir. Mesela FETÖ konusunda
da gördük, teorik olarak *Allah rızası için* toplanmış iradesi zayıf insanları,
*siyaset oyuncusu* haline getirdiler. Onlar da kaybetti, bazıları işi, bazıları
hayatıyla ödedi.

O halde *siyaset ne zaman kazandırır* ve *kumar ne zaman kazandırır?* benzer
sorular. *Nadiren.* Ve *kazanmanın* (daha doğrusu kaybetmemenin) en garanti yolu
*oyundan uzak durmak.*

Kumarın *en kötü haftası* ile siyasetin *en kötü haftası* da belki benzerdir:
İnsanlar oyuna iştirak etmediklerinde, siyasetçi (ve kumarhane) de kendini
*kurtarıcı* olarak gösteremez. 

