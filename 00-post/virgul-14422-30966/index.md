---
title: "Virgül 9 Ocak #2"
date: 2019-01-09 01:35:44
expiryDate: 2020-01-09 01:35:44
dp: 14422
featured_image: "/images/header-29.jpg"
images: ["/images/header-29.jpg"]
published: true
tags: []
---



Yaşamanın nasıl bir keder olduğundan habersiz şekilde buralarda, bu tepelerde
gezip duruyorsun. Kafanın içinden geçenleri yazmaya imkanın yok. Ne yazacaksın,
ne diyeceksin? Ruhundan kaçınan ve kelimelerin arkasından gelen bir atlı mı var?
Ne demek istiyorsun? Ne diyorsun, ne demek istiyorsun?

Hikayelerimi yazmak istiyorum, onlarsız olamadığımı düşündüğüm hikayeler.
Ölmekle ruhumun bölünmesi arasında.

Yeni kararlar almak istiyorum ve üç gün sonra öleceklerini bilerek. Üç gün sonra
bıkacağım alışkanlıklar edinmeye gerek var mı? Öleceğime göre yaşamaya gerek var
mı? Her şey yok olacağına göre varlığı neden kafaya takmalıyım.

Eskiden, çok eskiden, belki binlerce yıl eskiden varlık ve zamanı düşündüğümde
içimi derin bir ümitsizlik kaplardı. *Sırrı* asla öğrenemeyecekmişim gibi,
şimdilerde artık varlığın künhünü düşündüğümde içten içe bir gıdıklanma
hissediyorum. Bütün bunların hepsi *şakaymış* gibi. Sanırım böyle böyle
deliriyor insanlar, anladım ki varlık ve zaman aslında asık suratlı ve karmaşık
kafalı felsefecilerin değil, zevzek komedyenlerin işi veyahut hepimiz kötü bir
espri içinde yaşıyoruz. Kötü bir espri için.

Espri kötüyse ciddiye alınması espriyi daha da kötü hale getiriyor. Belki de
işimiz bu kötü espriye gülmek --belki de tam tersi. Ya hepsi ciddiyse ve sen
gülüyorsan, *anlamı* nasıl kavrayabilirsin?

--------

*Çok profesyoneldir* demiş benim için polise, *ona inanmayın, bu işi kesin o
yaptı.* Polis de gelip bunu bana söylüyor. Arabası boyanmış ve artık refleks
haline geldiği şekilde beni şikayet etmiş. Polise beni nasıl anlattıysa, hem
*profesyonel* hem *zengin* sanıyordu. Hayatımda hiç *onbeş dakika meşhur*
olmadım ama onbeş dakika kadar kendimi mafya babası gibi hissettim. Her ne kadar
cevabı, *abi, sen bu karakolda günde 50 kişiyi görüyorsun, ben nasıl profesyonel
olabilirim?* olsa da bu iltifattan nefsimin okşanmadığını söyleyemem.

Sorguya alıştık artık, polisimiz önce *kamera kayıtları varmış, zaten Doblo gibi
bir araçla evin önünde bekliyormuşsun, yanında da biri varmış* diye başladı,
*saat onikibuçukta evin önündeymişsin.* Ben açtım, *o saatte evdeydim, bakınız
şu da Instagram paylaşımım* dedim. *Zaten sitenin her yeri kamera, yedibuçuktan
sonra evden çıkmadığımı gösterecek çok kamera var.*

Sonra zaten kamera kaydı da yokmuş, Doblo da yokmuş. *Varsa da ben değilim o
kameradaki* dedim, çünkü şuurumu kaybedip Noel Baba gibi tayy-i mekan olmadıysam
yılbaşı gecesi evdeydim.

Mevzu biraz sonra nasıl dürüm yemeye geldi bilmiyorum. *Diplomatik yeteneklerim*
mi, yoksa ihbarı yapan sevgili ex sayesinde *namımın* yürümesi mi bilmem ama
yarım saat sonra polislerle çay ocağında yemek yiyorduk. Karakolun çay ocağında
otururken bana *burada tadilat yapacağız da, sponsor olur musun?* dediler, ben
de *ex hanımı arayın, bu ay benim avukat ödemesi var, anlaşırsa onu yapmama
gerek kalmaz, o parayla da sizin burayı yaptırırız* dedim. Biliyorum ki
hanımefendi hiç beni böyle işlerin altına sokmaz. Çocuklar alamayacağım bir şey
isteyince de böyle diyorum, *anneniz anlaşırsa neden olmasın?* Geçen beş
yaşındaki kızıma araba bile *aldım* böyle, bizim jargonda *anneniz anlaşırsa*
eşittir *balık kavağa çıkınca.*

İfade verirken suçlamayı duyunca gözlerimi açıp sorduğum ilk soru *beni isim
vererek mi şikayet etmiş?* oldu. Çünkü böyle delilsiz dülülsüz insanları şikayet
etmenin TCK 267'ye göre *iftira suçu* diye bir karşılığı var ve 1 yıldan 4 yıla
kadar hapis cezasıyla yargılanıyorlar. Kendisi benim yaptığımdan *yüzde
binbeşyüz eminmiş* ama savcının kendisinin bu sözüne nasıl bakacağını
bilmiyorum. Hasılı *nurtopu gibi* bir davamız daha oldu.

Kötü espri deyince böyle işte, gülüyorsunuz ama sinirden. Profesyonelmişim ben,
kahkahkah.

