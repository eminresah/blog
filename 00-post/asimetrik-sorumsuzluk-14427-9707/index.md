---
title: "Asimetrik Sorumsuzluk"
date: 2019-01-13 19:26:06
expiryDate: 2020-01-13 19:26:06
dp: 14427
featured_image: "/images/header-71.jpg"
images: ["/images/header-71.jpg"]
published: true
tags: []
---



Antifragility'de *skin in the game* diye bir kavram var, *oyunda postunun
bulunması* veya *doğrudan risk altında olmak.* Günümüzde pek çok problem,
doğrudan risk altında olmayan insanların kararlarıyla *çözülüyor*. İnsanlar
başkalarının parasıyla, başkalarının evladını savaşa gönderip, işler yanlış
giderse suçu başkalarına atarak yaşamaya devam edebiliyorlar. Kârda ortak,
zararda kayıp.

Profesyoneller de böyle: Avukatlar mesela, bir alacak davasını kazanırsa
komisyon alıyor ama kaybederse borcun bir kısmına ortak olmuyor. Doktorlar
gereksiz ilaç yazdıklarında masrafların bir kısmına ortak olmuyor. Yatırım
danışmanı para kazandırırsa komisyon alıyor ama kaybettirirse, kayıpların bir
kısmını karşılamıyor. Yargıç yanlış bir hükümle birini hapse gönderdiğinde,
sonradan masumiyeti anlaşılınca hapse girmiyor. Şirket genel müdürü, şirket
performansına göre ödül alıyor ama şirket batarsa, nadiren sorumlu tutuluyor.
Pek çok alanda böyle örnekler bulabilirsiniz. En kötüsü tabii başkalarının
evladını savaşa gönderen politikacılar...

Bu *asimetrik sorumsuzluğun* bir kısmı gerekli: Çünkü eğer söylediğim her şeyden
birinci elden sorumlu tutulursam, muhtemelen bir şey söylemem. Doktor hatası
sonunda hastasının çektiği acıyı çekecek olsa, muhtemelen hiç kimseyi tedavi
etmeye yanaşmaz. İnsan bilgisi kısıtlı, hata yapmak mümkün ve bir insanın
toplamda ne kadar faydalı olduğuna bakıp, verdiği bazı kötü kararlardan hür
kalmasına razı olabiliriz.

Profesyonellerde biraz anlaşılabilir bir durum bu, ancak organizasyonları
yönetmekle ilgili sorumluluklarda hem etkisi daha güçleniyor, hem insanların
daha sorumsuz davranmasına teşvik ediyor. Ortalıkta başkalarının parasıyla bir
*altına hücum* varsa, diyelim, gereksiz risk almak ödüllendiriliyorsa,
sistematik sorumsuzluk sonunda ekonomik krizler ortaya çıkıyor. Bu krizlerde
asıl zorluğu yaşayanlar da, o krizlere yol açanlar değil, zaten krizin asıl
sebebi de, aldığı riskin sonunda kâr ederse kendi hanesine yazacak ama zarar
ederse, bir şey kaybetmeyecek kişilerdeki bu asimetrik sorumsuzluk.

Asitmetrik sorumsuzluğun tedavisi, bana kalırsa yanlış kararlarda *imtiyazların*
tehlikeye girebilmesi. Bizim siyasi kültürümüzde *hesap verebilirlik* deniyor
sanırım, *accountability* ancak orada bahsedilen *kültürel* manada bir hesap
verebilirlik: Benim derdim *imtiyazları* belirleyen kriterlerin de, yanlış
kararlar neticesinde kaybedilebilmesi.

Geçenlerde dinlediğim bir Freakonomics bölümünde *time-banking* denen bir
sistemden bahsediyordu. *Birine bir işte yardım için 3 saat ayırınca, başka
birinden yardım için 3 saat haketmiş oluyorsun.* Başkan adayı olacak biri, bunu
genelleştireceğinden bahsediyordu. *Tam Amerikan işi* dedim, ben de buna benzer
bir *itibar birimi* düşünmüştüm, şimdilerde Çin'de yavaş yavaş uygulanmaya
başlayan bir sistemin tersi. Çin *sosyal uyumsuzluğu* takip ediyor, mesela
borcunuzu ödemezseniz *itibardan* kaybediyorsunuz, Amerikalı'nın dediği *kazanç*
üzerine, daha pozitif bir sistem. İyilik yapıyorsun, iyilik buluyorsun... gibi.

Karar imtiyazlarının da bu şekilde gerçek hayattaki doğru kararlarla
belirlenmesi, herhalde asimetrik sorumsuzluğu azaltacak faydalı bir sisteme yol
açar. Bir avukat, müvekkilini gereksiz yere davalara sokmuş ve bunları
kaybetmişse, mesela, *imtiyaz puanı* düşer. Bir doktor gereksiz ilaç yazıyor ve
bunlar hastalarını tedavi etmiyorsa, imtiyaz puanı azalır. Bir yönetici, aldığı
kararlar sonucu şirketini batırmışsa imtiyaz puanı düşer ve bir noktadan sonra
şirket idare etmesine izin verilmez. İnsanlar kararlarından, yaptıkları işlerden
sadece *para* değil, *itibar* da kazanır ve bunu lafta değil, *sayılabilir*
yaparsanız, asimetrik sorumsuzluk da bir manada önlenir.

Elle takip etmesi kolay değil, büyük, *algoritmik* bir sistem bu. Yine de
*distopik* taraflarını da düşünüp, gerçekleştirecek kadar teknoloji mevcut. 

