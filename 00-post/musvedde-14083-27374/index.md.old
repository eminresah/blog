Title: Müsvedde  4.02.18 00:32
Author: Emin Reşah
Date:  2018-02-04 00:32:28
Dp: 14083
Status: published
Image: /img/header-123.jpg

İnsan doğruyu öğrenir ve sonra doğruyu *inşa eder.* Sosyal *bilimlerde* böyle.
Önce okulunu öğrenecek, okulunun üstadları gibi bakacak, ne durumda ne
diyeceğini bileceksin. Sonra, bir zaman sonra o üstadlar ölünce, sen üstad
olacaksın. Olabilirsen tabii ama dersini çalışırsan olursun bence. Sonra
okulunun yeni meseleler hakkında ne düşündüğünü ve *tabii ki* hakikatin ne
olduğunu sen söyleyeceksin.

Dini konularda da böyle. Birinin dizi dibine oturacak, geleneği hatmedecek,
gelenek gibi düşünür hale geleceksin. (Bu gelenek sadece belli bir gelenek
değil, bütün dini gelenekler bir şekilde böyle.) Sonra o geleneğin anahtarları
sana verilecek, sen de o geleneği *adapte* edeceksin. 

Bu işler, tarihin başından beri böyle oldu. Geleneği eleştirenler de yeni bir
gelenek inşa ettiler ancak insanların ekseriyeti, mensup oldukları geleneğin
hizmetinde bulundu ve kişi ancak ahir ömründe, o geleneği *geliştirmek* için bir
şeyler yapabildi.

*Tabii* bilimler için biraz farklı durumlar var, onlarda bilgi kaynakları sadece
üstadlar olmadığı, tutarlılık ve tahmin gibi bir kriterler olduğu için, konuya
yeni giren birinin bile *devrim* yapma imkanı vardı. 

Internet'in yayılmasıyla beraber, ortaya çıkan yeni bir durum: Tuhaf bir *sosyal
calculus* ortaya çıktı, bunun çok primitif hallerini görüyoruz halihazırda.
Ancak bir şekilde, *sosyal bilim* ve *din* gibi konularda, artık geleneklerin
eski şekillerde devam ettirilme imkanı azalıyor. Önceden adı ne olursa olsun
*icazet* önemli bir kriterdi, şimdiyse bir şekilde *follower* toplayan kişinin
söyledikleri daha makbul. Bu da bize geleneklerin tarihin başından beri
yaşadıkları en büyük krizle başbaşa olduklarını anlatıyor.

Şöyle söyleyeyim: Bugün canım Budist olmak isterse, hiç dağ bayır manastır
dolaşmak gerekmeden, hiç gerçek Budist tanımadan, sadece okuyarak, anladığım
kadarıyla üç beş günlüğüne Budist olabilirim. Bunun için ödemem gereken bedel
fazla değil, kimseye söylememe de gerek yok. Kendi kendime Budist olur, yine
kendi kendime bırakırım... 

İnsanların çoğunun geleneklerle ilişkisi giderek bu seviyeye *iniyor.* Internet
aleminde *Ehl-i Sünnet müdafaası* namına gördüklerim de böyle biraz, *orada bir
ehl-i sünnet geleneği* bulunsun istiyoruz, ben de istiyorum, *en doğru yol*
olarak orada bulunsun ancak benim o yolla ilişkim şu yukarıda anlattığım
*Budistlik* ilişkisi gibi olsun. İstisnaları tabii ki mevcut, ancak kütüphaneye
gidip, kitap araştırmak *Internet'ten bulmaktan* ne kadar daha külfetliyse, bir
geleneği *adam gibi* takip etmek ondan katbekat külfetli. 

Gelenek bunun için eriyor. Bu da bir kısır döngü. Çünkü insanlar gerçekten
uygulamadıkları, sırf özenti uğruna, layk uğruna veya poz satmak için adını
kullandıkları bir takım gelenekleri gerçekten yaşatmak için heves etmedikleri
için, o gelenekler de içi boş, kimseye gerçek bir fayda sağlamayan, kimsenin
derdine derman olmayan bir *hoşluk manzumesi* haline geliyor. 

Hoşluk manzumeleri de, küresel dünyanın herkese dağıttığı yemeğin içinde farklı
çeşniler. *Tofunuzu nasıl alırsınız?* Benimki *Ehl-i Sünnet soslu* olsun, beriki
de *Budist soslu* alacak.

Hayatlar yeknesak hale gelirken, bizi tüketim hayvanı olmaktan koruma ihtimali
bulunan *sosyal bağlar* ve *kültür* de, o tüketim iştahı içinde eriyor. Robotlar
her şeye hakim olmadan önce, insanların tam birer robota dönüşmesi büyük ihtimal. 
