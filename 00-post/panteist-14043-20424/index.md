---
title: "Panteist"
date: 2017-12-25 22:39:47
expiryDate: 2018-12-25 22:39:47
dp: 14043
featured_image: "/images/header-74.jpg"
images: ["/images/header-74.jpg"]
published: true
tags: []
---



Geçenlerde [Spinoza hakkında bir podcast](https://t.co/rd8Xzy9g47) dinlerken,
aslında Panteist yerine, *Varoluş Tanrıdır* fikrinde olduğunu anlattılar.
*Tanrı* dediği yerlere, *Varlık* yazsanız da, *Oluş* yazsanız da oluyor-muş.

Bu giderek benim de paylaşmaya başladığım bir inanç: Kainattan ayrı bir Tanrı
düşüncesinin anlamsız olduğu kanaati hakim olmaya başladı bende. Kainattan ayrı
olmaması, kainatla *aynı* olduğu anlamına gelmiyor, bununla beraber bizim
*Tanrı* ile olan derdimiz, kendi hayatımızla ilgili. Kainattan, hayatlarımızdan
ayrı bir Tanrı'nın bize önemli bir *faydası* yok.

Panteizm'in,
[hulul](http://www.islamansiklopedisi.info/dia/ayrmetin.php?idno=180340&idno2=c180187#3)
isimli, İngilizcesi *incarnation* (enkarnasyon) olan, *bedenlenme* diye bir
kavramla karıştırıldığını görüyorum. Tanrı'ya beden atfetmek veya onun
yeryüzünde bir cisim, hayvan veya insanı kendine *avatar* seçtiğini düşünmek,
sair dinlerde (ve Alevilik gibi bazı ekollerde) mevcut ama
[Panteizm](https://en.wikipedia.org/wiki/Pantheism) bu değil. Eğer *bütünün*
Tanrı olduğuna inanıyorsanız, bütünden bir parçanın Tanrı olmadığına inanmanız
da gerekir.

Buradaki (benim açımdan) tek problem, Tanrı'nın kainata denk görülmesinin, onu
sınırlayacağıdır. Tanrı'nın bildiğimiz/bilmediğimiz şekilde, kainatı
kapsadığını, yönettiğini, bildiğini ve ondan sorumlu olduğunu kabul ediyorum.
Ancak *Tanrı=kainat* fikri bana fazla aceleci geliyor. Bu kadarını söylemek için
her ikisini de bilmek lazım.

Bununla beraber genel olarak Vahdet-i Vücud olsun, benim bu söylediklerim olsun,
Kur'an-ı Kerim'in anlattıklarından *biraz* farklı. Tasavvufun/Theosophy'nin
bildirdiğine Kur'an-ı Kerim'i *Selefi* gibi yorumlayıp, *şirk* diye bakmanın
mümkün olabileceğini görüyorum, bununla beraber *şirk* dediğimiz meselenin, sırf
bir inanç sistemi olarak değil, ürettiği davranışlar açısından anlaşılması
gerektiği kanaatindeyim. Hristiyanlar İsa Mesih'e *oğulluk* atfederken,
yaptıkları açıkça şirk olduğu halde *şirkle* itham edildiler mi?

Bir de şu mesele: Eğer Allah'ın herhangi bir ortağı olduğunu kabul şirkse --ki
bence de öyle-- Kur'an-ı Kerim'in neredeyse ikinci bir Tanrı kadar *mutlak*
kabul edilmesi de şirk sayılmaz mı? Dile, sembole, anlayışa, adet ve geleneklere
bağlı hükümleri, ifadeleri, cümleleri *zaman ve mekan üstü* saymak, bir manada
*hulul* değil midir?

