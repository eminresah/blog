---
title: "Tarih Ne İşe Yarar?"
date: 2018-05-17 23:40:21
expiryDate: 2019-05-17 23:40:21
dp: 14186
featured_image: "/images/header-62.jpg"
images: ["/images/header-62.jpg"]
published: true
tags: []
---



Tarihin bize uzak geçmişle ilgili doğruları söyleyeceğine inanmalı mıyız? Bunun
için varolduğuna.

Giderek tarihin aslında bugün için bir CV niteliği taşıdığına inanmaya
başlıyorum. Toplumsal bir Curriculum Vitae. *Geçmişimizde şunlar şunlar vardı ve
bunlar sayesinde bugünkü sorunların üstesinden gelebiliriz.*

İçinde doğrular olabilir ancak her CV gibi tarihin de asıl amacının geçmişi
yadetmek değil, gerçeği ortaya koymak da değil, bugünkü *işe* başvurmak olduğunu
düşünüyorum. Bu da ister istemez, *bugün için bir tarih* demek. İnsanların
tarihe *gerçek* muamelesi yapması, inandırıcılık açısından şart ve bu sebeple az
da olsa kaynak ve delil aramak lazım, bununla beraber Tarih ilminin asıl işlevi
bugüne meşruiyet kazandırmak.

Bu meşruiyet nasıl sağlanıyor? İnsanların hikayenin doğru tarafında olduğuna
inanması lazım. *İyi tarafta.* Onun için mesela Osmanlı’ya karşı Bizans tarafı
değiliz, onlar kötüydü, biz İstanbul’u köhnemiş bin yıllık Bizans'ın elinden
kurtardık. Onun için 1. Dünya Savaşı'nda Osmanlı Devleti yenildiğinde, *biz* de
yenilmiş olduk. Benim şahsen Osmanoğlu hanedanıyla bir genetik bağım yok,
onların yenilmesinden bu kadar üzüntü duymam da yersiz ama bana öğretilen tarih
onların *biz* olduğu yönünde. Mohaç’ta kazanan bizdik, Çanakkale’de payitahtı
*biz* savunduk, İnebahtı’nda *bizim* donanmamız yenildi.

Anlatılanın hikayeye *benim* dahil olmamın sağlam bir izahını yapamayız. Aslında
benim bu cismimle, falanca tarihte doğmuş ve filanca tarihte ölecek *benle,*
Kurtuluş Savaşı’nı yürüten insanların arasında ontolojik bir bağ yok. Dedelerim
o savaşta bulunmuş olabilir ama başka dedelerim de eminim, daha geçmişte
anlatılan hikayenin *kaybeden* tarafında bulundular. Diyelim, dedelerimin bazısı
Karamanoğulları’ndan ise, Osmanlı-Karamanlı çekişmesinde, şimdi *biz* olarak
anlatılan tarafta değil, *öteki* olarak anlatılan taraftaydılar.

O sebeple asıl kriter, bugün için neyin daha kullanışlı olduğu: Diyelim bir
noktada Bizans elitlerinin, Anadolu’nun yeni nüfus yapısı ve dine karşı
koyamayacaklarını anlayıp, bunları kendi lehlerine kullanmak için, aslı belirsiz
müslüman bir hanedan üretip, bunun üzerinden Doğu Roma’yı bu sefer müslüman
olarak yeniden kurduğunu anlatabilirsiniz. Ancak bu hikaye bize, Türklerin Orta
Asya’dan gelmesine nazaran, daha *kullanışsız* bir hikaye sunacaktır. Türklerin
Anadolu’ya gelip, burayı *Türk yurdu* haline getirmeleri, nihayetinde insanların
kendilerini *Türk* kabul etmelerinin kaynağı, o halde insanlara *Anadolu
merkezli* bir tarih anlatırsan, kafaları karışır.

Ancak bir taraftan da, artık *Orta Asya’dan gelmiş Türk* kavramının eskidiğini,
kullanışlı olmaktan çıktığını düşünüyorum. Bu bizi bu topraklara *sonradan
gelmiş* biri yapıyor. Devamlı bir misafirlik, göçebelik, *burada bizden önce
birileri vardı, biz geldik, onların yurtlarını aldık, burası bizim oldu*
hikayesi anlatmak gerekiyor.

Bunun yerine *Türklük Anadolu’da, dilini Orta Asya göçebelerinden, dinini
Moğollardan kaçan Yakın Doğu halklarından ve çeşitli adetlerini de buranın
yerlillerinden almış bir kimliktir* diye bir tanım yapsak, konuyu Orta Asya’ya
değil de, Anadolu’nun kültür evriminde bir merhale gibi anlatsak muhtemelen daha
uygun olurdu. Kalıcılık bakımından da, yurdu benimsemek bakımından da bizi
şimdikinden daha sağlıklı bir kimliğe oturturdu. Bu bizi, İttihat ve Terakki’den
bu yana üretilmiş Tarih tezinin dışına itebilir, bir çeşit redd-i miras demek bu
anlattığım. Bununla beraber *ulus* haline gelmiş Türklerin, tarihi Türklerle
ortak yönlerinin o kadar da fazla olmadığını kabul etmek, onların farklı
gayeler/adetler/kurumlar etrafında oluşmuş farklı insanlar olduklarını, bizim
de, adımız aynı olsa bile farklı bir ulus olduğumuzu kabul etmek, bugünkü pek
çok sorunun da çözümüne yardım ederdi.

Orta Asya *masalları* anlatarak, Kürtleri Türk olmaya ikna edemezsiniz ama *biz
bu ulusu zaten 20. yüzyılda kurmaya başladık, dilini ve adını Türklerden almış
olabiliriz ama yeni bir inşa faaliyetimiz var, zaten içimizde her çeşit insan
mevcut, sizin de burada yeriniz var* demek daha ikna edici olur. İnsanlara
Osmanlı’nın mağlubiyetini de, galibiyeti kadar açıklıkla anlatmak mümkün
olur. 1. Dünya Savaşı’nı anlatırken, sadece Çanakkale ve Kut muharebelerinden
değil, tüm Orta Doğu’yu nasıl (kaybettiğimizden değil) *kaybettiklerinden* ve
dedelerimiz de olsalar, onların bu yanlışlarından neler öğrenebileceğimizden
konuşabiliriz.

Öteki türlüsü, tarihte sanki bir *biz* varmışız, öteden beri gelen, bugünküne
benzer bir *Türk* kimliği varmış, onlar da mesela dolara bağlı kambiyo rejimiyle
uğraşmış da, dış güçler tarafından ekonomilerine operasyon yapılmış falan gibi
bir hikayeye ihtiyaç duyuyor. Bunun yanında biz de onların dertleriyle, diyelim
Macaristan’ın fethi veya İran’a haddini bildirmek gibi *dertlerle*
vazifeleniyoruz. Bugünkü dertlerimizin, mefkuremizin, bir ulus devlet temeline
dayandığını ve bu ulusun da genç, daha bir asırlık bir ulus olduğunu unutup,
eskilerin dertlerini hayatımızın ortasına getirmeye yol açmış oluyoruz.

Tarihçilerin vazifesi, bugün için hangi *konuma* başvuruyorsak, onun için bir
milli CV yazmak olmalı. *Gerçeği bulmak* dedikleri, tarih için ne kadar mümkün,
bilmiyorum, çünkü diyelim, 15 Temmuz darbe girişimi gibi bir olayı bile, şu an
anlatmaya çalışsanız, içinden çıkıp da, dört başı mamur şekilde anlatamazsınız.
Tarihteki önemli olaylarının hiçbirinin daha az karmaşık olduğunu sanmıyorum,
gerçeği arama çabası takdir edilmeli, ancak asıl derdimiz bir CV, çünkü dünyada
kabul görmek istiyoruz.

