Title: Gölgenin Söylediği
Author: Emin Reşah
Date:  2019-08-29 00:39:53
Dp: 14654
Status: published
Image: /img/header-90.jpg

Yıldönmüş ölüm gibi  
Yağmur yerle yarıştı  
Bulut gökle bakıştı  
Yıldöndü bir dün gibi. 

Zaman akmış ben kara  
Sevinç damarlarım yara  
Yer akmış gök kazınmış  
Neden sustum çünkü yok  
Umut yok ve hakikat  
Çaldı kapımı yıkacak  
Sandım evimi depremle  

Senden sığındığım mağara  
Işık alır gün dönünce  
Umut dolar rüzgardan  
Ağaçlar haber verir dilimde  
Sekiz katlı yolun birleştiği zirvede  
Zaman durur, adım kaybolur, sen kalırsın  

Yüzün ay, hüzün güneş  
Gölgende hala geceler  
Boynumda izini seyrediyorum  

Gelmeni istemedim çünkü çukurum derin   
Kelimelerde yüzer hayallerde boğulurum  
Kimse beklemez beni açıldığım limanda  
Sen de bekleme bu kaybolduğum mağarada  

Yıldönmüş, ölüm gibi, hem beklenen, hem ani  
Kim olsun benim dengim, yetim bir ejderhayım  
Kayaların üstünde yılların sonuna dek  
Bir ağıt duyacağım kimsenin duymadığı  
