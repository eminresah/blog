Title: Virgül 22 Mart
Author: Emin Reşah
Date:  2019-03-22 12:56:57
Dp: 14494
Status: published
Image: /img/header-136.jpg

> “Probably no nation is rich enough to pay for both war and education.” -
> Braham Flexner

> "Muhtemelen hiçbir ulus savaş ve eğitime aynı anda kaynak ayıracak kadar
> zengin değildir."

Saf bir sol-liberal tezi. Sözün kendisi doğru, tabii ki, çünkü *eğitim* denen
konunun ölçüsü yok, savaşı kazanıp kazanmadığınızı ölçebiliyorsunuz ama eğitimin
*daha iyi* olmaması için sebep yok. *Hiçbir ulus eğlenceye ve eğitime aynı anda
kaynak ayıracak kadar zengin değildir* de diyebilirsiniz, *savaş* veya *eğlence*
yerine bir *X* koyarsınız ve pek çok şey için doğru olur bu söz.

Mesele bir *tradeoff* meselesi aslında. Uzun vadeli politikalar hemen her zaman
kısa vadeli politikalarla çelişir. Savaş bugünü kurtarmak için gereklidir,
eğitimin sonuçlarını 30 sene sonra alırsınız. Bireyler için de böyle, eğitime
zaman ayırmak için günlük sorumluluklardan uzak durmak gerekir, bir yandan
çalışıp, bir yandan iyi bir eğitim görmek istisnadır o sebeple.

İnsan psikolojisi kısa vadeli politikaları, uzun vadeliye tercih eder. *Erteleme
hastalığı* bundan kaynaklanır, sonuçlarını iki sene sonra alacağın tezi yazmak
yerine, akşama dizi seyretmek onun için daha *güzeldir.* Sabaha sınavın varken
çalışırsın ama on gün sonraki sınav için o kadar da çalışmaya gerek yoktur. 

Teorik olarak hepimiz iyi insanlarız, sorumluluklarımızın bilincindeyiz, çok
çalışmamız gerektiğini biliyoruz ama bir türlü olmuyor bu: Ülke politikaları da
böyle, Erdoğan da kısa vadeli politikalarla uzun vadeli olanların arasındaki
tercihini genelde kısa vadeli olandan yana kullanıyor. Bir sonraki seçimi
kazanmak onun için otuz yıl sonra ne olacağından daha mühim. Bu da pek
anlaşılmaz bir durum değil, otuz yıl sonra ne olacağını bilmek hiçbir faninin
elinde değil, siz bugün barış kardeşlik adına tavizler verip, ülkeyi huzura
kavuşturursunuz, sonra Amerika ile Çin nükleer bir savaşa girer ve elimizde
olmayan ve aslında hiç de bizi ilgilendirmeyen sebeplerden kaosa yuvarlanırız.
Verdiğimiz tavizler de yanımıza *kar* kalır. *Eğitime* kaynak ayırmak da böyle,
kısa vadeli savaşı kazanırsak ne olacağını aşağı yukarı tahmin ediyoruz, en
azından oluşacak durumda *diğerlerinden daha avantajlı* olacağız, ancak savaşı
bırakıp, uzun vadeli *eğitime* kaynak ayırdığımızda, bunun *faydalı* olacağından
emin değiliz. O sebeple savaşı bırakıp, çiçek çocuklar haline gelemiyoruz.

Dünya sol-liberallerin hayal ettiği dünya değil. Dünya karmakarışık, insanların
basit menfaatlerin uğruna birbirine her tür kazığı attığı, tüm değerlerin savaşa
ve mücadeleye kurban edilebildiği bir yer. Uzun vadeli politikalar da, kulağa
hoş gelmekle beraber, *faydası* ölçülebilir politikalar değil. Harf devrimi kısa
vadeli bir politikaydı, mesela, uzun vadede faydalı mı oldu, yoksa bizim
beslenme imkanımız olan kültür damarlarını kesip attığı için, bugünkü kültür
çölümüzün sebebi mi? İranlı bir ilkokul çocuğu, beşyüz yıl önceki şiirleri
okuyabilirken, bizim yüz yıl öncesini okuyamıyor olmamız iyi mi? (İyi de
olabilir, ne okuduğunuz ne okumadığınızı da gösterir, retorik bir soru değil
bu.) Harf devrimi yapılmasa belki eski eserlere daha ilgili olacaktık ve bugünkü
karikatürize *Osmanlıcılık* neşet etmeyecekti ama kendimizi daha *doğulu*
hissetmeye, Batı karşısındaki psikolojik ezikliği daha derinden yaşamaya devam
edecektik. Belki kültürümüz daha canlı olacak ama ekonomik olarak daha kötü
olacaktık. Kemal Paşa bu işi yapabildiğine göre, o zaman için *mantıklı*
göründüğünü, halk arasında değilse de, yönetici elit arasında muteber
bulunduğunu tahmin edebiliriz.

Bugünkü *devrim* de buna benziyor, FETÖ ile ilgili atılan adımların uzun vadeli
etkilerini bilmiyoruz. Onların kendilerine anlattıkları *diyalektik*
hikayelerinin ne kadar doğru olduğunu bilmiyoruz: *Tayyip gidecek, biz
geleceğiz* diyorlardır, belki, ancak belki de belleri kırılmış, artık *Fetullah
Gülen* adını kullanarak iş yapamaz hale gelmişlerdir? Ülkenin iklimi *peygamberi
rüyasında gördüğünü ve ondan emir aldığını* söyleyen biri için, on yıl öncesine
göre daha mı iyi, daha mı kötü? Herhangi bir dini klik, artık FETÖ kadar büyük
politik güç elde edebilir mi? Türkiye'de kendini müslüman hissedenlerin oranı 10
sene öncesine göre daha mı fazla, daha mı az? Hala bu memleketi kurtaracağını ve
kendilerinin *altın nesil* olduğunu düşünenler için, memleketin ortamı artık
daha mı iyi, daha mı kötü? Bu durumda Erdoğan'ın (veya devletin) kısa vadeli
FETÖ politikası, uzun vadede ne gibi etkiye yol açar? Ben naçizane otuz yıl
sonra bu memlekette Fetullah Gülen adını hatırlayanların, bugün Kemal
Pilavoğlu'nu hatırlayanlardan o kadar da fazla olmayacağı kanaatindeyim.

Örnek olarak mesela, Ergenekon'dan sonra Kemalizm yeniden dirildi diyebilir
miyiz? Kemalizm'in, FETÖ'ye karşı ittifak münasebetiyle daha muteber olduğunu
kabul ediyorum ama cin bir defa şişeden çıktıktan sonra, o eski ihtişamına geri
dönebilmiş midir? Dönme umudu var mıdır, veya? Atatürk artık bir folklor
nesnesine dönüştükten otuz sene sonra bu memleket daha çok mu Kemalist
olacaktır, daha az mı?

Erdoğan'ın kısa vadeli politikaları, uzun vadeli politikalara tercih etmesi,
anlaşılmaz bir durum değil. Bunun sonucu muhtemelen önümüzdeki belediye
seçimlerinde 2013'ten beri birikmiş hesapların görülmesi olacak. İnsanları
savaşın hala devam ettiğine inandırmak zor, barış zamanı da uzun vadeli işler ve
hayaller bekliyorlar.

Bu da kısa vadeli politikaların beklenen sonucu. *Zamanında inşaat sektörü çok
geliştirilmeseydi böyle bir kriz olmazdı* diyorlar, *zamanında inşaat sektörü
geliştirilmeseydi, 15 senedir bugünkü durumu yaşıyor olurduk, o zamanki ekonomik
imkanlar bugünkünden fazla değildi* diye bir cevabı var. Kısa vadeli çözümler,
uzun vadeli sorunlar yaratabilir, bu doğru, ama *uzun vadeli çözüm* diye bir şey
zaten yoktur, siz savaşı kazanırsınız ve insanlar da bir şekilde bir sonraki
savaş için *eğitilir*. Savaşı kazandığınızda, bir sonrakini kazanacağınızın
garantisi yoktur ama savaşı kaybederek de bir sonraki savaşı kazanamazsınız.
