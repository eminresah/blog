Title: Ruzname 2 Haziran
Author: Emin Reşah
Date:  2018-06-03 01:05:20
Dp: 14202
Status: published
Image: /img/header-96.jpg

B- hanım bugün *yazıların düzeni arttı, Twitter'ı dondurmakla alakalıysa, hiç
gelmesen de olur* mealinde bir mesaj yazdı. Okuyunca güldüm.

Evet, sanırım doğru. Twitter'da yazdığım 200 harflik *noktalamalar* bir kakofoni
içinde türkü söylemeye benziyor. Teorik olarak bir koro var, insanların ortak
bir şeyler söylemesini beklersiniz, yankı odasının biraz daha *senfonik*
olmasını...

Ancak öyle olmuyor. Twitter hesabımı etkileşim yapamadığım [başka bir
mecradan][inoreader] takip ediyorum ve karmaşıklığı başımı döndürüyor. Aynı
yerden daha düzenli blog yazılarını da takip ediyorum ve Twitter *yazısının*
genel olarak pek de zaman ayrılması gerekmeyen bir tür olduğunun farkındayım.
*İçerik* olarak baktığınızda, tonlarca odundan iki kilo reçine bile çıkmıyor.

Yine de şöyle bir durum var: Benim için Twitter'daki konu insanların yazdıkları
değil, birbirimize hayatın anlamını öğretmiyoruz, kimseden böyle bir beklentim
yok. Yine de karşımda bir insan olması, hatır sormak, sohbet etmek, konuşmak...
*Sosyal medyanın* sosyal kısmındayım yani, *medya* tarafı pek ilgimi çekmiyor.

Onun için *bakabileceğim* kadar hesabı takip edip, onlarla gerçekten
ilgilenmeyi, *takipçi kazanmaya* tercih ediyorum.

[inoreader]: https://inoreader.com

---------

Çocuklar iki haftasonundan birini bende geçiriyorlar. Yaklaşık 8 aydır böyle. Bu
hafta sonu da beraberiz. Başlarda annesini sayıklayacak gibi olan kızı iki gün
boyunca annesini hiç anmıyor, bazı haftalar Pazar akşamı bırakacakken *bu gece
de kalsam* diye *pazarlık* yapıyoruz.

Çocukların adaptasyon becerisini öğrenmeme yardımcı oldu. Anladığım kadarıyla
çocuklar ve büyükler arasında birbirini besleyen bir kaygı/suçluluk süreci
oluşuyor ve asıl psikolojik hasarı bu üretiyor. Onlara karşı başlarda
hissettiğim kadar suçluluk hissetmiyorum, onlara karşı daha rahatım, gördüğüm
kadarıyla onlar da benim yanımda daha rahat.
