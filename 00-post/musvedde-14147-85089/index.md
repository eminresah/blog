---
title: "Müsvedde 9 Nisan, 16:30"
date: 2018-04-09 16:34:54
expiryDate: 2019-04-09 16:34:54
dp: 14147
featured_image: "/images/header-133.jpg"
images: ["/images/header-133.jpg"]
published: true
tags: []
---



> Hakkıyla yaşanması mümkün olmayan bir düşünce, konuşulmaya değmez. 

Yazılara bir alıntıyla başlamayı severim. Bulamazsam uydururum. Bu da öyle. 

İnsanların konuşmalarının önemli bir kısmı hayatlarına ucundan bucağından
değmeyecek konularla ilgili. Hiç görmeyecekleri ve hayatlarında sadece
istatistik olarak varoldukları siyasetçiler, ciddiye almadıkları din, cesaret
edemeyecekleri aşk ve bir yığın dedikodu. Kendimiz hakkında da konuşurken,
mümkün mertebe tezkiye ediyoruz ki, sorumluluk ortaya çıkmasın.

Bu da hemen bütün *konuşma* faaliyetinin ve onun üzerine bina edilmiş felsefe ve
edebiyat kültürünün, *zaman öldürmek* için üretilmiş yaygara olduğu intibaını
veriyor. Ben de yapmam gereken işleri savsaklamak için yazıyorum, Marx'ın
Engels'den *para tırtıklamak* için yazdıklarının *çok önemli* ve *dünyayı
değiştirecek* fikirler olduğunu söylemesi gerekmiş, yazarlar da neticede ticari
bir faaliyette bulundukları için, kitaplarının *çok güzel* olduğunu iddia eder,
benim böyle bir mecburiyetim olmayınca sanırım, yazdıklarımın aslında o kadar da
önemli olmadığını itiraf etmek kolaylaşıyor.

Sözler ve fikirler neyi değiştirir? Yaşarsa insanların kafasına girer, onların
hayatında değişiklikler yapar: Ancak fikrin ifadesinden belki yüz yıl sonra,
belki hiçbir zaman. İnsanlara antalabileceğiniz fikirler ancak onların alışık
olduğu fikirler, dünyayı *isimlerin olmadığı bir lisanla* anlatmaya heves
etseniz, mesela, becerip de cümle kursanız bile insanlar sizi anlamayacaktır.

Bu da büyük ölçüde aynı dertlerden muztarip olmakla alakalı. Yaşama biçimleri
kavga eder, dertler yarışır, insanlar da çeşitli kavramlar üzerinden, Tanrı veya
toplum veya *Türklük* veya onun gibi fikirler üzerinden bu kavgaları izah
eder. *Biz sizinle siz olduğunuz için kavga ediyoruz* diyecek kadar dürüst
değildir kimse, bunun yerine kendimizin haklı, hatta dünyanın en haklı tarafı
olduğumuzu söylememiz icap eder.

İşte konuşmak, zaten yaşanan bu mücadelede insanlara *haklılık* kazandırır.
Allah insana böyle bir *hastalık* vermiş, *haklı* olmaya çalışıyor. Konuşmak da
bunun için gerekli: Konuşmadan haklı olmak mümkün değil ama konuşarak da ne
kadar haklı olunuyor, Allah bilir.

